Aa boto maniñomo nano teñamo oñomo.


Baane de tomanani wenonani ebano kete gote kewegimo


Adoboke inte awedo emewo gobopa ante pontabopa ante wedinke


Teke nenke awe tamo po poninke tepe ge ewente wedinke edono gokimo a tome tadonke wabano ponga dani


Mani awa boto te tontante a ongota ongoninke edono gokimo.


Wabano wegongi kegaka wi ponente a we a ongoninke ino gobota mea onowa goyomo tei año doobe kotabopa.


Kote te kontata, kontate weyomo teke teñamo kote weyomo.


Pagede wekoo boto imote da weñanka.


Wadani bamo ponani, bakoponi tei omo wen ante kedani, ba anga kowode we kekanta boto imo.


Mani yede po woo kaña weno kaña weno pin gonkantapa nangi.


Kowode pin ta piñonte wi tei omi wemo onke aninke wa abi anta boto.


Ononke webipa ante atapa boto pintabopa tei onke kete ate tei omi wemoe kinante e amini kaate ate weyomo.


Wodi go we womoñomo edeweika koone nangi po.


Mani yede emonaiboga wipo ten tonta wo ma wei kon kete boto imo wooga daake daake daake mai tome iyewa nani Chonta Punta añomo.


Tewenko yekado abitapa emonaibo goobeponi iniñomo abi adamai Coca, Coca yekado emonaibo goobe maniñomo mei ko kedadi konta ta.


Ongipo ebano kete konta kimo e e wodinke boto imo penenka bai da wenani te tonta ta wekoo e mogemo.


Wekoñomo awe mani ñomo da tiñabedani we koñomote


Epome tontadoko pongatapa baamo.


Toma wi ebano tontado bate winikai winikai winikai kedani manomai boto imote adani.


Tei onkete ante keyodani.


Wadani beeta beeta beeta beeta kedani.


Mani yede tei on wemaimopa boto nangi pi pimopa aye.


On wemaimo kewemo ate boto imo babe babe tedebipa an pintabopa.


Aye wengongi keka ate piente weyomo onke ante kedani wekoyomo gawedike ba.


Giita ponetabopa wabano nañe wengimo ante poneñomo.


Koone nangi gad gad keka epe waa gimenkata wanpo poneñomo.


Pagede Homberto wodi engatapa moinko ne ne toma wini kaate wipode mawei kon kete Coca magidani itabopa.


Ite wekoñomo idinke pagade kengi ante pononamai.


Ononke moimonga eyetaka kete mai ko kedadi wekonta baane ate bete enenkekebo gee ente bata.


Wewe ñomo ñaan baka we eyede weika giitaponi ponente waado nañe wengimo ante poneñomo mani yede Nemo inga pegadani nemoncoche kewegankai.


Keweñonga Nemo iñomo, Raquel ingatapa Raquel nange bakampa señorita ide goome aate weyomoni nange ba wemonipa.


Ee adani wenginga keweginga aa wedinke boto e amini aboedani ante do pomo ante tomenga.


Wagada goome o ente bikime o ente awaka o ente pongantapa Nemo.


Boto wenke ante wekoñomo poninke bikebinpa angata ao anta biki pononga betabopa ta ta bete wampo poneta.


Poneñomo ao wengongi keka bito waponi bibi aye wa babi ate Shell ente gokimoni.


Bito ban en tokinani. Nemo igante pagede beeta beeta kedani Nemo kidi kidi go keka keyogante kengi pononamai imini kaate iimo impa doobe wenke kainpa


Nemo piingatapa baane do ebo ponga capitan ente gokinga anga baane ate.


Dobe angatapa awe tamoño capitan epanke goka Capitan Bol ingatapa tomenga.


Ponte boto imote ente go.


Ente godamai ante nangi piingatapa Nemo inte nangi kañaweno kañaweno piñogante e ayomi wenke kaimpa monito o togente enke moninpa ante daago pedegino pedegino pedegino ebame kaabo intabopa.


Weyomote e kedani kaate weyomo ebo po te tonta Shell ente ei.


Wengimo ante weyomo maneyede ponatapa Gakamo tono Dawa ponte bito dotodo baane ate te giñegimpa ñowo woyowote impa ana onkoñomo.


Tomenani we kedani ongomo pagedidi bako ponani.


Kinante ente gibi ante Nemo wodi inga beeta beeta kedani.


Monato gidinga ingapa ante Dawe tono we kedatapa Gakamona ñowo Koba nanogena


Keda goeda ante ebame pingatapa piñonga eñada we kemida aye mi imo kewemoida


Ao ante baane ate hopitado ente gote te giñenga.


Tomena weete Teweno godatapa Dawa tono Gakamo.


Boto hopitado a onñota doobe eon tote ñowo wa bakebinpa wa bate kewente ate kewente ate bito gidinani be tente tegimi aye doobe anga engeta waponi.


Waponi anganpa ante nangi totabopa maniñede


Boto wewente pinani awedo ante ponta wengogi keka ate pinamain inke dadima ante.


Pinamai inkenaninpa. Ante aye ponente wa bate kewente wantepiye.


Doebe wa bate keweñomo bito gidinani anga ate anodo enani boto bada gote.


Nemonte nano apene ente enanitapa Toka wodi tapa ne ponanitapa idome.


Goñomote poninke boto imo adamai waka ingama ante ponenanitapa.


Boto keibade ente gota ogeta Paa wodi boto nemoida ogemo tepe ante bete nangi todaditapa.


Gee gewente wete emonipa nañe wenanipa Kemotade doobe wegampa.


Ido mai kete weganpa boto doobe engeta minito wabado wiwa.


Kemidi boto wempo we tomeboke ponenta poneninke wegongi ba ampa.


Pinamain imi e abi tomenanike anani aye ate engeginani mimonoke ponente wa ayomo. Doobe idobai kete wenpa.


Dabo tomanani Dabo, Okata, Tidonka Tadewodi Geketawodi Ñenga, tomanani enani boto imo adamai inani. Wakabai wabano inanitapa waka ingampa ante bete todani.


Aye Ñame ponganta tepe ante e wodo gewente wemonipa godani tapa da da godani boto imo kinante wi adani Gameno aye pontapa Yedo ponga Yedo ponte e tepe ponomi bemoni.


Gewente webopa anga bito imi angiga ante ayomote anobai wodo wodo pentadani.


Gameno ponga aye da da wa aka tepe ta bete wa a.


E Onkaye Okeñeno inomi imi anga doobe boto imo akatapa Gameno.


Bito a pibitapa iñanani bito toniñadani menpo anamai wiwa kedani ka webopa.


Gameno wodi apenekatapa boto e abi oda kedadi minani kewenani ñomo mono oondede goki be teginpa anta.


Nangi tomonipa bito imi abopa boto iñanani kinante wenonani angatapa aye be tente Gameno bekantapa boto mainko emi anga boto mainko wo kekate emo.


Wedepo po Dayuno we weente anakidi e Kedemeneno po epeninke entamoni eñomoni tomanani en tontate tokodanitapa Okeñene Oncaye impa kinante minito wi amini a.


Tomenani geñente badanita mani-yede e Okeñene inga awe wentete wentete apededani geñenamai imini tomenga ebo a peka a peka egemidino.


Kinante geñente wemini wegongi bewe keweganpa amini be tenga pomonpa mono kinante geñente wemini geñenamain inani aganpa.


Ee Tokawodi angata pone kongata e boto nawanga bewenke noponi añomi boto menpo inkete do wenotabopa aninke yee wekantapa.


Wekawedinke anta wedamain Toka in bito tomimi oda kebi ao oda kebimpa.


Ee abi aye ate tomamoni bee tente kewengimoni.


Waponi ami eñemoni bito inkete bito inkete a a pibi eñetamoni kinante wi amoni.


Gameno doobe engenga awedo ante ye ye wekanta ñowo wa tomonipa be tente awe yite maniyede gomonga kontadanitapa Geketa wodi Ñega wodi. Geketa wodi woti pokodo ponga ponte ede wente a nantate webopa wa akanta bito iñomi boto ode kebopa kinante odabo.


Bito wengongi inga engekebimpa ante boto taado mamo ebo gobo a pete wewemo adinke kinante wi engemi.


Ñowo bito ami boto itota inga eñemoe ante tomenga engente menga tapa Geketa, Ñenga engenamai wabado tadomengadipo gokain manomain kekantapa.


Aye boto mani kete be tentabopa.


Waponi be tente enani tomanani be tente wante piye keweñomo.


Wadepo wedenke adoke wadepo bai ede wodo bake keyonte Toñe wodi gokanta ino igibe gobopa anobain boto gidinani weka boto imonga gotabopa yewape ino.


Wi ponemo intabopa ite keweñomo doobe Toñe goka tenonanitapa.


Toñe ingante wiwa kedani boto poneta Toñe agata boto imote wemo ate bito gote be te.


Wi wadani gokin de ampa ononke ananipa boto nawanga wengongi kewenganpa bito gidinani.


Ompode, Wepe kewenani be tenkebipa boto ao bito wemibain boto gokimo be tegimo.


Tomanani be tente waponi kewegimoni antabopa aye boto animain Toñe gote wenga aye boto wenga Omade wedenke gantite gokantapa. Maniyede boto do gobo Waen pongata poninke Nemo goyonte tiñe godamain inga Toñe wegainpa.


Boto gobo wanteyo weibi wo we beete beete beete aye edemo beetenkebimpa boto doobe gotabopa geñenamain.


Gobo ate ebano kedani piinte inanitapa Owe tono Owewodi tono Peke tapa inte engatapa.


Edoga maniyede kinante tapa emi angata. Tenomo weginga kedamai in bito wiwa kebita.


Edoga tapa bo bo tenonga gogentapa tomena geñente wedata bito wene wene kebipa doobe be tenga.


Toñe ponga ate minito wiwa kemini manomain kemini wenonke keminipa e amini be tente kewingi ñowo di tomanani añete boto be tegain bewe kewenani igibe gobo ate bito mamo be tegabipa wemi ate ka wekimoni wedamain inani wegongi inga eñemini boto wa tokenomoimpa anta. Adokanke adokanke adokanke Bameno kewenani Dikado kewenani.


Wayomo wayomo wedenke wedenke wedenke egente kewenani ao wegongi keka ate aye pomi amoni


Manomain ante wadedani boto imote.

