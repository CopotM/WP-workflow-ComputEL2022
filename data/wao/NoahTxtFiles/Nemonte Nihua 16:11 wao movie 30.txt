

Nemo wodi mani gite monito imoni wegongi ingante ingigimini kengi anomain edokete wanoka bado be ante godoginga wegongi inga engimi


Itota emowo boto apenebo ingimi ate bito imi ponogimo boto bito wegongi emowo engenamain ebano apenebo ante engeñomo apenedamain imi bain pononamain


Pin wedinke ao Nemo bito nano apede doobe engemonipa amo ao ñonwo wegongi inga bito engimi kengi ponogimo wanoka wedenke giita owetaka wane keke pade


Avena anomain teke wane bado mani meona bewe ponomo emipa wengongi ingante engegimi an engente kewenñomoni apeeneka engente


Inani ba ananita manomain Nemo anga ate Wiñaidi Ongimeidi ba ananitapa tomenani wene wene pin awe ante pona main


Bito winña ponte engigimi Nemo ampa ba Nemo pin awe gowe ba anani wedinke bototonke Nemo weka gobo Nemo weka konwe gobo


Baane inño gawadike inño bito pomi apenebo ingigimi aye gawadike inño gobo apenete Onkaye ingante kowode do pagede doobe teñamo kote weyonga


Pagede Onkaye Okeñene  inga on engatapa tomenga enninke boto imo a pedamain inte bain idewa minito be tenamain minito wenonte kiwimini nama wenomini kowode inte tenomini kemini kowode wenonga bain tomamini kapo wente bain


Ebano kete minito onede gikimini gongapamo gonte wewekenomininpa ñonwo mini toniñakabewe aye keka boto teñamo kote weka ente gomoni ate


Boto kinga ingampa ante gan peyenpote Onkaye inga enketante ke mona Dawa tono wekete anka tomaitede kete gan peyepote ente Teweno wodi wenomoni  ate ebo pongantapa ponñogante awe we kemoni adonkete wenginga awe emete we ebowein tenonani


Eii pon wente aweneka keyonga awemo we we gononani wedinke wade pagede kowode gokotapa goka tomenga emowo Edena manomain enkekekantapa okiyenga manomain enkekeka ate wodi tomenga wenomoni aye weete ponga aye weete ponga


Do geipone pongatapa anga ponga Okaye bito woti omede wenoginmi amoni tomenga teñamo kote nange keka inga ebano kete wodi wenoginga bado dobe pompa amoni wodi wenonga adomonike kewemoni ponte Teweno ponte


Teweno pongatapa ponte eyomno inga doobe wa bate pon nano gidinaniweka gokaimpa inñomo de angampa nano gidinani weka doobe wa bate pon gokantapa ñowo


Tomeñomo nanogidinani weke ñowo Okeñene ongonpa  amoNI pagede ka ka wekatapa bito wene wene bito manomain gonpote wene wene on emitapa piinte pagede okeme


Boto ñonwo bito ba ante gopote emi wedinke monito go negonge coca go tomenani weka bao kengi we we we we monito todonke kemonipa tikade we yeeme we todnte ate monito on enkemoninpa nangi piingatapa piinga wedinke ao aninke gobi gobi einimi emi


Boto doobe wa bate pon Onkaye dadi nanogodinani weka gokantapa amowedinke pagede wade goka aye aye Onkaye dai enani dai enteponte Onkaye kenñe bekatapa anga kenñe bete bito wengongi emowo engigimi


Wengongi inga eñente ate bito gidinani inani gote be teginmi amo ao ante Onkaye wegongi inga eñengatapa bito anomain wegongi ingante engimi boto ao ankeboimpa bito engenamain inmi boto ba ba ankedomoinpa nangi Nemo pingata monito imoni piinga wedinke ao


Apenibi bito nano an doobe engemopa maote inga apenebo ingigimi bito Moite nano kegain apenebo engeginmi Moite ñene epe emema ente goka bedonga wenani


Wengongi manomain wenonga wenani ñene epe emema moite ente gogakaimpa ñonwo boto bain apenebi anga wedinke anodo apenebo ao wa apenibi ñonwo datakade adoke pede pononte adoto da wemo entebao ente keginmi bito toniñadani engenani ate kenwi godoginmi


Bito engenamian inanibain edo kete godoginmi bito tonke mano ade ken ba manomain Nemo ama ami Nemo ante gonpoka ingakampa Nemo manomain keka kewemoni kewente kenweñomoni kenweñomoni boto bada wodi inante


Bito gidinani gote engimi ñonwo bito wenga winña inga be tate enmima gote en boto bada wodi ao wegongi inga bito anomain ingimitao ebano engimi engente ate wegongi engente gobi taado gobi wengingi boto imote aabi gikimo win boto imo tapa tenoginani


Ami engente ate wegongi bito imi kekagokimi anga engeninke boto bada ao ante doobe Nompo tono Iniwawodi Ongime manipomide gokimini anga kengi godonga ente moonke moonke moonke igi pede bito igikimi anobain ao


Boto bada wodi goka goka goka ii pede tokawodidi okone igigakain igite mai anñeka tenoketante Tokawodi yee kowodenko pompa anani anobain wodi tao tapa enta tao wenonani wedinke wenonani wedinke boto waoobo anobo okeme pomopa


Iniwa waoka weba wenga Paa wenga ingaka Paa wenga ingaka betente mamamo pogampa anawedinke ao Tokawodi gane bate aninke gokima ebano kemi


kowode ken wekewe ante antabopa win kowode ken impa waodani be tente Dayume Ome tomanani Dawa Kemo tomanani be tente kewenanipa kebi ante ana ao ante


Betenanike enani enani eñonani epe in manomain in ñemegonotipe inñomo ponani pikenga wodi inga Nenkemo wodi ingante Tokawodi ponengata da Akawo min Dayome min impa ananipa Waowe ingante


Bito wempo tenotapa ñonwo boto waane inte entegoyomodie boto wenga inga tenoni ñonwo Nenkemo ente a ongonpa ante Akawo ana kowode boto imo pono onwenkewe


Ten kete gobo moni winñemonike gomoni ate tome tenogain doobe Nekemo wengatimpa amo ate mani kowede tenonamain in kiwiginpa ante Tokawodi ponente inñanani goi menente Nenkemowodi aye pon apede tei giyonga


Tei epe pantate poen nome bate anani ao ante epene tei tei pantayonga inñanani egodoinani boto goi mente pomoidani tenokete ante anga ao ante tomewe wade pomoni ininke pantate tomenga ñoo ente okeme teke pome ewenñonga


Boo tenomenkate giitodonga gogakain goka wedinke wade ente boto menpo boto menpo pon kei bee ate gokimpa Gameno wodi anekoño eedo bito wempo bito menpo ba onkapo nanke kekapobopa gowe


Winñemini inte bao gote kewente weinnani boto okeme ei anodo tomemo kewene inñomo wai wokente okone bete kenwe oongepon peneme oongemamo bete boto yite kedikode ñomo bweñomo wante yi wedinke


Gewente nañe wa emowo wenkeboimpa bito wempo aninke okeme gotapa anga Tokawodi no angampa ao ante wade engadani ee enani kewente komante wenani komante ente ede kenwe gayonani


Tomananiponi kapo kapo kapo wenani inani Okayidi anomain komante ebo ebo tomanani boto toniñadani komanani ebode entegoga keweginani ñomo boto okone wai


Wenani bito wengimi imipa aye mana kemo tono te Atiwodi nañe wen da ongipo wote wentamona Gawade nañe wena en wote da Onkaye wodi wena en wote da


Iinmo inño iinmo inño wenani en wote daawe daawe daawe wenñomona inña Ñainwodi wen emonaiya edono ima bao wengimoni emonaiya bao da wenani anani wedinke emonaiya bao en wote da wemoni kabente gogati emonaiya da wente


Aye tokawodi nano wen nañe Moy wen ate tenomo wenkemininpa ante keka manito inani Tamata tono wiña tenonga wenke we wodi wenona boto ne wa tenonga Dawa minato tapa teñamo impa tei on inñotobe wingimina tapa bo teno ye wetewedinke tapa inte bei mina okonte tein ye wemina


Boto gite bei otogabo opital gote wa bakemina teñamo ima wenowegimina ao tapa teiyenpaponi gononte Tokawodi manomain yegikame gonkete ñowo konwe wenonte wenkeboimpa


Ee adabain inkeboimpa wekawedinke boto okone waane gigabo waane giite Toka win bito manomain tenomi wengongi yewemonga ba ampa Nemo anganma aninke Nemo ñowo awenkabe pede yeeme pede wamo pede tikade pede


Mani pononga ente ate boto wenga inimain boto ao ankeboimpa anga wedinke aninke ee ongomi mantao pononga magibo en aye taote Nemo Toka inmain angampa boto wenga weni bewe tikade awenka ñeeme wamo oweta meñete ente ate boto ao anke boimpa angampa ao


Baane ate ebo inte apenebo capitan do ente poginga an wedinke goñobo tapa bei okonte ongonga wedinke bei okonte ongonga wedinke tenokete ante wabano an ante wedinke tapa bao


Neente ongonga wedinke beo ongongabo bei okonte Toka tapa ñimpo kebi beibo Nemo ente baane tete ñao bayo bito nenke me awa tamo ayede ebo dobe woo mamo ten wentodo bito tapa tikade enke bimpa Nemo anganpa


Ñimpo kebi tapa meimi boto on ente ate doobe ponomi enkibimpa anganpa amo ao adopake en ñimpo ke on tapa ente mei Nemowodi inga pede godomo engaka godomo enga aye baane ebo nano animain doobe ocho bayo doobe ponga ebo pon tikade bai tomenga inga maniñede tomenga inga weyengi oboponi bagapa manione


Tikade magi bado ante godomo ente ñowo manomain aye weete konwe boto mani ede namo tikade bagaño wa pononga ente ate wadekeboima ponoma main inga ate konwe wan tenonte wen todokeboimpa anga
Godomo enga okeme teke edemo boto goyomo Dawa tamina boto amo engena aye wete tapa gononte anapa giite okeme giite tapa ente taida Dawa an wedinke ao ante tke manomain goyomo yee e onñotobe weka boto


Ankai geñente ebano tapa ente tenonke anga ante wedinke dadi ememoñomo doobe amopa tomenga ten weengatapa yeee kidi kidi kidi dowengata imopa kewengimo doobe boto onokamo ta webe go awedo yee weka wedinke


Dawa doobeponi Tidonka aweme ñogenpa amo pokodoponi magi bei okonte ebano kemina Dawa ememoponi toma ta weña awedo edokete kewingimo beiongo enowodomina wekemoida weka wedinke


Beioko emewo nano wewote wenginke ñoode ewo kemona wai wokegaka wokenga wedonke Nemo Nemo inte ami a pibi gite apene doobe empokama tenoginga an wedinke yegikame nano omena wodoime weme yegikame mani yee wedinke pedegopo omena beo okonga wedinke


Omena kaka wabano takake keka ante wedinke omena ñanoime Toka omena tonkei keyomi weo tegimpa ñin kebo ate ee abi mani wegongi yegikame pede wenonga bei okonte entabopa boto idewa  okonte owokinke wokemopa anga wedinke ee abi omena ñin kebo ate okonte woken amo ao anga ñinpokeka


Omena ñanoime ñin kete omena o togente wayomo goko kete bado amona ede emewo nano empote wokeginke yegikame wini wini wini wini kepote tein onpogo wain yee wekawedinke Nemowodi doobe edokete enpokanta teniginga doobe gan epomonapa amoda Nemo wodi giyonga weka


Toka bito ebano kebitabo bito wenga wenga nangi pimitapa wabano wengongi bito imi panga bito kewenkekete ate piina main inte bain wa kewenkedomima wengongi wabano bito imi panga


Mone gimimi bei okonte apenebo bito miimi kewenkebimpa ante Nemo owdi bie okonte wengongi inga apeneyonga toma inamain ononti wodi manomain do do do do kaaka wedinke wegongi inga apeneka wo kemoni onopoke ñowo Tamata tono Wiña ina ami pona konwe ten kete wido keboe bitonke wa kibi kenwe


Bto Tamata tono ina tenonte wido kekebionma de Tamataidi Wiñaidi wenonani kewente ingoone weo tente wai wokegaka ionne manione mayo otene wewopa tadomenganke wenga Aka ño ao toge bae wido teda ten weente weka wean mantao ño okodo kena


Wade wakone aotoge ontakamo onkone weidani odokanke weyonga wedinke Dawa edokete ao ao togente inwimini piina ñoo anodo me ña kebo wekegimpa ante ña kemona wewodinke ionne doobe wengaka


Wenga tomanani wente Nemo boto aye mani kete toma toma toma wenponani winñenani anopodani tomanani kapo Geketa wodi ede emewoponi te ñowo boto menki tono


Menki ñowo tadomegadipo gokanpa boto yekene onede wegongi anga onede boto wegongi ponemo inte gobopa tapa e neemo go inke imo eibopa edokete wekimo an ininke weotente aninke onomenka akingo go kemenka wedinke


Nemo wodi pon abo a peka pon oonge go go ongoñomoni boto aye boto anomain weginke go ongoñomo dodomo inani Onkayidi boto bada wodidi opital ente go wa bate pongadani dodani ongoñomo


Onkaye wa bate ponga ongoñomo kengo tomanani bewe aye mi nani wewodani pegoidi inani ñoo ña manomain kedinke manomain kete kewenkedanima ante wo eno wo eno wo eno manomain


Wain kemini wain mini manomain oboye gi kewenkedanima anga ao ante wainñomoni wainte gawadike ba kengi biimo godogimpa ante ao ante boto imo anamain tei mani bewe komagain bayabete wewenmo boto


Teii pañabe yee wedinke te gowente ye weyomo ano daikawo babipa Yowe daogo de mano amo inñanani komante pon wedinke yee ante emewo wete de babainani ae yee ten weente betakamo woyomo Yowe daogo tenoginpa pogodo Nemo wodi doobe enogate ente ponga Yowe tenokete ante wen


Yee ba boto imo tenomain yee wedinke ee ten gowente betamonka weyomo Yowe dagomo enga doiteponi enga eenponoganti wodi weniñomo ee amo ten yee webo inke yee wete engeganti wenoñomo


Pokodo mamo Yowe beioko yee weyomo ee adiye weyomo bo teno yee webo ememo baane wenke kedamain ononke maniñomo ononke ebano ongimo giwate bain mani wei onokawa ba biimo bikomo godonga wa bagabo


Mani wa bate kewemoni wenani kewemoni aye wa bate adewa kiwingiminike te tontaminipa wengongi dodani inani ebano wenogakain manomai9n wengongi wabano wenomo wenanite ante odakete pinani


Bewenke wabano wengongi panga wenani minito wengongi ingante engegimini mini wengingi inga engenamain imini boto konwe ba amo Nemo nangi piinte kenwei ingapa nemo yekene win edemo wadegakama piinga Wangi wegongi ingante engegimini


Piina wadebo boto kengi godomo kengimini wegongi pononga boto godonte emo boto tokode godonte en inke wengongi keka ate boto kengi eyepe godomo kengi pononga kegamoni in kengi godo Nemo wodi pin ingapa manomain Nemo wodi kete


Kewente aye be tente enga aye pagede tomenga inga be tente ñowo boto gidinani inana boto emo bito on ente gobitapa boto Okeyene ingante Onkaye inga enkekebo ate gan gan


Peyepobitapa ante pagede boto imo negonge piinga geña geña pìmona aye inani wadani kewenani boto maniñomo enkegobopa boto toniñaka gokekekama wadani inani enkegokekama ante


Piinte piinte piinte kewenga ate wegongi ingante ngi apenebo tomenga engenamain inte ate do pagede menginga boto amo ate pagede Baka tomenga engenamain boto an engenamain intebewe tomenga boto gidinani enkegokeboimpa ante goka ate pagede inga do tenonanitapa abi wengongi tomenga piinga ate do wenonani Baka wodi wengatapa Nemo wodi manomain apenekega

