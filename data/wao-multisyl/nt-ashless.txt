Në Ponguingä, ante dodäni näni në angaingä ïñömö Itota Codito ïnongä ingampa. Tömengä ïñömö Abadäö wodi pëingä në ingaingä inte Awënë Dabii wodi pëingä mönö ïnongä ingacäimpa. Tömengä wëmëidi ïïmaï ëmongadänimpa, ante yewëmonte ongompa. 
Abadäö wodi wengä Iteca ëñagacäimpa. Ayë weë Iteca wodi wengä Aacobo ëñagacäimpa. Ayë weë Aacobo wodi wënäni Oodaa näni caipë ëñagadänimpa. 
Ayë weë Oodaa wodi Tämata ingante monte Pade tönö Dada ïnate tapëigacäimpa. Ayë weë Pade wodi wengä Etedöö ëñagacäimpa. Ayë weë Etedöö wodi wengä Adäma ëñagacäimpa. 
Ayë weë Adäma wodi wengä Ämïnadabo ëñagacäimpa. Ayë weë Ämïnadabo wodi wengä Näatöö ëñagacäimpa. Ayë weë Näatöö wodi wengä Tädämöö ëñagacäimpa. 
Ayë weë Tädämöö wodi pete Adacaba ingante möninque Boodo ingante tapëigacäimpa. Ayë weë Boodo wodi pete Odoto ingante monte Obedo ingante tapëigacäimpa. Ayë weë Obedo wodi wengä Yete ëñagacäimpa. 
Ayë weë Yete wodi wengä Dabii ëñate pedinque awënë odeye bagacäimpa. Ayë weë Dabii wodi pete Odiya wodi nänöogengä ïningä ingante möninque Tadömöö ingante tapëigacäimpa. 
Ayë weë Tadömöö wodi wengä Doboäö ëñagacäimpa. Ayë weë Doboäö wodi wengä Abiya ëñagacäimpa. Ayë weë Abiya wodi wengä Ata ëñagacäimpa. 
Ayë weë Ata wodi wengä Ootapato ëñagacäimpa. Ayë weë Ootapato wodi wengä Oodäö ëñagacäimpa. Ayë weë Oodäö wodi wengä Otiya ëñagacäimpa. 
Ayë weë Otiya wodi wengä Ootäö ëñagacäimpa. Ayë weë Ootäö wodi wengä Acade ëñagacäimpa. Ayë weë Acade wodi wengä Etequiya ëñagacäimpa. 
Ayë weë Etequiya wodi wengä Mänatee ëñagacäimpa. Ayë weë Mänatee wodi wengä Ämöö ëñagacäimpa. Ayë weë Ämöö wodi wengä Ootiya ëñagacäimpa. 
Ïninque Ootiya wodi quëwengäñedë idegoidi ïnänite babidöniaidi ponte ö ë gobe wabeca mäodäni gogadänimpa. Ayë weë Babidöniabe näni goyedë Ootiya wodi wënäni Eecöniya näni caipë ëñagadänimpa. 
Mänïï Babidöniabe ö ente godäni ate ayë weë Eecöniya wodi wengä Tadatiedo ëñagacäimpa. Ayë weë Tadatiedo wodi wengä Dodobabedo ëñagacäimpa. 
Ayë weë Dodobabedo wodi wengä Abiodo ëñagacäimpa. Ayë weë Abiodo wodi wengä Ediaquïmö ëñagacäimpa. Ayë weë Ediaquïmö wodi wengä Atodo ëñagacäimpa. 
Ayë weë Atodo wodi wengä Tadoco ëñagacäimpa. Ayë weë Tadoco wodi wengä Aquïï ëñagacäimpa. Ayë weë Aquïï wodi wengä Ediodo ëñagacäimpa. 
Ayë weë Ediodo wodi wengä Edeadado ëñagacäimpa. Ayë weë Edeadado wodi wengä Mäatäö ëñagacäimpa. Ayë weë Mäatäö wodi wengä Aacobo ëñagacäimpa. 
Ayë weë Ootee wodi ingante Aacobo tapëigacäimpa. Ayë Ootee wodi ëñate pete weë Itota badä inguingä ingante Mäadiya ingante mongacäimpa. Mäadiya ingante mongä ate tömengä weetë Itota ingante mangacäimpa. Tömengä ïñömö Awënë bacecäimpa, ante cedinque Wengonguï oguinguipë gao cecä ate ede, Codito, ante nänö në pemongaingä ingacäimpa. 
Mänömaï ï ince Abadäö wodi pëïnäni weë nänömoidi weë, önompo tipempoga weë mempoga go mempoga mänimpoga näni yebëñedë ate Abadäö wodi pëingä Dabii ëñagacäimpa. Ayë weë Awënë Dabii wodi pëïnäni weë nänömoidi weë, önompo tipempoga weë mempoga go mempoga mänimpoga näni yebëñedë ate Oodeoidi ïnänite wabeca Babidöniabe ente gogadänimpa. Ayë Babidöniabe ente godäni ate tömënäni pëïnäni weë nänömoidi weë, önompo tipempoga weë mempoga go mempoga mänimpoga näni yebëñedë ate mönö Codito nänö ponguinque ëñagacäimpa. 
Itota Codito ïïmaï ëñagacäimpa. Wäänä Mäadiya wodi nänö baquecäñedë Ootee wodi tömengä ingante do, Monguïmo, angä ëñëningä inte ayë mönämaï ïñongante Wengonguï Teiyë Waëmö Önöwoca angä ëñëninque do yedëmadä bacä adänitapa. 
Yedëmadä ingä adinque Ootee cöwë nö cedongä inte, Pïinte änäni wece we, ante wedinque, Awëmö pango ceceboimpa, ante pönengantapa. 
Ante önöwënenque pönëninque möwocodë wïïmöñongä Wengonguï tömengä anquedo ingante da pönongä pöninque anquedo ïñömö ïïmaï angantapa. “Ootee, Awënë Dabii pëïmi ïnömi inte bitö nänöogengä Mäadiya ingante guïñënämaï encebiimpa. Tömengä ïñömö Wengonguï Teiyë Waëmö Önöwoca angä ëñente beyenque ënengä adinque bitö ïñömö tömengä ingante ee moncebiimpa. 
Tömengä Wëñengä onguïñengä ingante mancecäimpa. Mangä pecä ate tömengä ïñömö, Botö guiidëmïni mïni wequinque wëne wëne cemïnipa, ante adinque botö ëmo beyenque quëwencemïnimpa, ante cececäimpa cebii. Bitö tömengä ëmöwo ante, Në Ængä ïnongä ingampa, ante Itota pemoncebiimpa,” ante anquedo Wengonguï nänö në da pönöningä ponte Ootee ingante angacäimpa. 
Ïninque Wengonguï beyë në apënegaingä ïïmaï ante nänö yewëmongaïnö baï ante ïinque batimpa. 
“Baquecä ince yedëmadä badinque Wëñengä onguïñengä ingante mancecäimpa. Mangä ëñacä adinque tömengä ëmöwo, Ëmänoedo, ante godö pemoncedänimpa.” Ante näni yewëmongaïnö baï cedinque tömengä ëmöwo, “Wengonguï mönö weca quëwengampa,” ante, Ëmänoedo, ante pemonte ïnongäimpa. 
Ootee mänïï wïïmonte ñäni ömëmongä ate Wengonguï nänö da pönöningä anquedo nänö ämaï ëñente cedinque oncönë ente gocä incete guëa mönämaï ingadaimpa. 
Ede bamoncadengä ëñacä ate, Itota, ante pemonte ate tömëna mänïñedë ate guëa mongadaimpa. 
﻿Itota Bedëë näni quëwëñömö ëñacä ate mänïñedë ede Edode Oodeabe awënë odeye nänö ïñedë ede në nö ëñënäni gobe nenque tamönö quëwënäni inte Eedotadëë pongadänimpa. 
Ponte äninque, —Oodeo Awënë Odeye ïñömö ñöwocä ëñadingä ïñömö eyömönö owocää, ante ëñencete ante wemönipa. Ede nenque tamönö quëwëñömöni Awënë nëmö ta ñongë adinque mönitö tömengä weca ede weëninque ede, Bitö Wengonguï ïmidö anguënë, ante watapë apënece pömöni ïmönipa, änänitapa. 
Ayë, Wacä Awënë Odeye ëñacampa, ante tededäni ëñente wedinque mänïöme tömäme awënë odeye Edode weetë pïinte bayongä Eedotadëë quëwënäni tömänäni tömengä tönö godongämë guïñente wedänitapa. 
Ïninque, Wengonguï quï, ante në godönäni ñënënäni tönö Wengonguï nänö wee angaïnö ante në odömönäni tönö tömänäni ïnänite Edode äñecä godongämë pönänitapa. Pönäni ate tömengä, Codito näni angaingä ïñömö eyömönö ëñaquingää, ante ebänö yewëmonte öñö amïnii. 
Äñongante, —Oodeabe ïñömö Bedëë näni quëwëñömö mänïñömö ëñacecäimpa, ante Wengonguï beyë në apënecä ince ïïmaï ante yewëmongacäimpa, ante apënedänitapa. 
“Oodabe awënë gobedönadodoidi teiyënäni ïñönäni mïnitö adobeca Oodabe quëwëninque Bedëë ïñömö mïni quëwencabo ïñömö mëa pönï ïmïni incete ede wïï önömïnique incemïnimpa. Ïñempa Wëñengä adocanque ëñate pedinque në Awënë bate taodinque në aacä baï ïnongä inte botö guiidënäni idegoidi ïnänite aacecäimpa.” Ante yewëmongä amönipa. 
Ante apënedäni ëñente wedinque Edode weetë në nö ëñënäni ïnänite awëmö äñete pönäni ate, Nëmö eyedënö mä pönï tamö amïnitawo. Äñongante tömënäni, Mänïñedë tamö atamönipa, ante apënedäni. 
Ëñëninque Edode ïñömö, —Mïnitö weetë Bedëë ïñömö mäo në ëñadingä ingante diqui diqui minte aedäni. Tömengä ingante adinque weetë adodö pöninque apënemïni ëñëmoedäni. Ede mïnitö gote ebänö wëñë ingante apënemïni baï botö adobaï ede gote ede weëninque ede, Wengonguï Awënë ïmidö anguënë, ante watapë apënecete ante ämopa, ante Edode önonque ante pönëninque apënegacäimpa. 
Angä ëñëninque nëmö në adïnäni ïñömö Bedëë taadö gote ëmö ayönäni ede ado nëmö tömënäni nenque tamönö quëwëninque näni adïmö ince wo go adinque ede të wocë goyönänite nëmö Wëñë owoyömö oncömanca tecedeca ïnö në gongë adänitapa. 
Adinque tömënäni ede, Mönö ace pönongä ïñömö ongongampa, ante pönëninque watapë togadänimpa. 
Mänïï näni adincönë go guiite ayönäni Wëñengä ïñömö wäänä Mäadiya tönö ongongä adinque tömënäni Wëñengä weca ede weëninque, Bitö Wengonguï Awënë ïmidö anguënë, ante watapë apënedänitapa. Ayë tömënäni näni ente pönincoo wi empodinque oodo tönö oguï waa quï tönö tï nä öni pequï tönö, Bitö quï impa, ante pede godönäni engacäimpa. 
Idewaa adinque tömënäni möwocodë wïïmöñönänite wacä ponte apënecantapa. Mïnitö awënë Edode weca ocë ëmente godämaï ïedäni, angä ëñëninque tömënäni weetë yaatenque godinque tömënäni öme wade gogadänimpa. 
Godäni ïninque ede Ootee wïïmöñongä Wengonguï anquedo ingante da pönongä ponte apënedinque, “Edode do Wëñengä ingante wënoncete ante diqui mincecäimpa cebii. Ængë gantite Wëñengä näna badancaya ïnate ö ente Equitobe wodii goe. Ayë gote quëwëñömïni botö ämo ate pöedäni,” angä. 
Ëñëninque Ootee tömengä nänö wïïmööne ayaönënëña ince engë gantidinque Wëñengä näna badancaya ïnate ö ëninque ede Equitobe gocantapa. 
Godinque Ootee näni wencabo ïñömö Edode nänö wenguinganca quëwence gogadänimpa. Go quëwënäni ïninque mönö Awënë Wengonguï ïïmaï ante nänö apënegaïnö ante ïinque batimpa. “Botö Wëñengä Equitobe quëwëñongante äñebo pongantapa,” ante Wengonguï beyë në apënecä nänö yewëmongaïnö baï ede do ïinque batimpa. 
Edode guiquënë, Nëmö në nö ëñënäni botö änïnö ante ëñënämaï inte de godänipa, ante adinque ede enguï bacantapa. Ænguï badinque tömengä, Wëñënäni ïnänite mäo wënöedäni, angantapa. Äninque tömengä, Mëa wadepo ïñonte nëmö ta atamönipa, ante në ëñënäni näni änimpoga ante pönëninque, Mëa wadepo ëñadïnäni tönö ayë ëñadïnäni tönö Bedëë quëwënäni ince Bedëë eyequeï quëwënäni ince onguïñënänique ïnänite mäo wënöedäni, angantapa. Ïninque në wënönäni weetë awënë nänö adïnänique ïnänite capo ado tedë wënönäni wengadänimpa. 
Wënäni wedäni ïninque Wengonguï beyë në apënegaingä Eedëmiya wodi ïïmaï ante nänö angaïnö baï ede ïinque batimpa. 
“Nämaa näni quëwëñömö në Ca ca wewënä nänä Ca ca wepämo ëñënänitapa. Wäänä në Ye ye änönä inte, Daquedä ïñömö, Botö wëñënäni, ante wedä ëñënänitapa. De änäni pönente wedinque wäänä edö cete piyënë cequïnää,” ante Eedëmiya wodi yewëmongacäimpa. 
Ayë ate awënë Edode wengä ïninque Ootee ïñömö Equitobe ayë quëwëninque wïïmöñongä Wengonguï anquedo ponte a ongöninque tömengä ingante apënecantapa. 
“Ootee ëñëmi. Wëñengä ingante wënonce änönäni ince dobe wënänipa cebii. Ængë gantite Wëñengä näna badancaya ïnate Idegobe adodö ente gocebiimpa,” angä. 
Ëñëninque Ootee ïñömö ede engë gantidinque näna badancaya ïnate Idegobe adodö ente gocantapa. 
Mänïñedë wempo Edode wengä ïninque, Weetë tömengä wengä Adoquedao Oodeabe awënë odeye bacantapa, ante tededäni ëñente wedinque Ootee ïñömö, Botö Oodeabe edö cete weetë goquïmoo, ante guïñente wecantapa. Weetë tömengä möwocodë wïïmöñongä wacä angä ëñëninque Oodeabe wodo tebë godinque Gadideabe gocantapa. 
Godinque Ootee näni wencabo Näatadeta ponte quëwënänitapa. Ïninque, Näatadënö ingampa, ante pemoncedänimpa, ante Wengonguï beyë në apënegaingä nänö angaïnö baï cedinque wadäni ñöwo mönö Codito ingante, Näatadënö, ante pemonte baï apënegadänimpa. 
﻿Mänïñedë Wäö mönö në epënë guidönongä inte Oodeabe önömeca ponte apënecä ëñengadänimpa. 
Ponte apënedinque tömengä, “Öönedë Awënë ince inguipoga tömäme Awënë Odeye bacecäimpa cemïnii. Mïnitö wëne wëne cedïnö ante, Ancaa wewente awedö, ante ñimpo ceedäni,” ante Wäö apënecä ëñënänitapa. 
Mänömaïnö ante në apënecä ingantedö ante Wengonguï beyë në apënegaingä Itaiya wodi ïïmaï ante do yewëmongacäimpa. “Önömeca ïñömö adocanque ogë tedete aa pececäimpa. ‘Awënë nänö ponguïnö ante mïnitö tee moncate baï ceedäni. Taadö töïnö pïnonte baï cedinque mïnitö wëne wëne mïni cedïnö ante ede wido ceedäni,’ ante aa pecä ëñengëimpa,” 
Ante Itaiya wodi nänö në angaingä inte Wäö ñöwo pongantapa. Tömengä weocoo ante cämeyo ocaguincoo nonte badonte wëñate mongëninque pacadeyenta ante ëmontai badonte encadeyënongäimpa. Tömengä cenguï ante ñäwäique cëninque tömengä bequï ante guïñëmenque ade bete quëwënongäimpa. 
Quëwëñongä, Eedotadëë quëwënäni tönö Oodeabe tömäo quëwënäni tönö Oododänonga biyöne tömäo quëwënäni tönö tömengä weca tate bee tëninque änänitapa. 
Bitö ämaï näwangä wëne wëne cete quëwëmöni inte wemönipa, ante wedäni ëñëninque Wäö Oododänö epënë guidongä guiidänitapa. 
Ayë Paditeoidi tönö Tadoteoidi guiquënë Wäö nänö guidöñömö pönäni adinque tömengä ayë weetë tömënäni ïnänite angantapa. “Tente pëïmïni baï ïnömïni inte mïnitö ïñömö ëñënämaï cete quëwëmïnipa. Oo pönï wënompadäni, ante ecänö wee angä ëñëninque wodii wïnonte pömïnii. 
Ïñempa Wengonguï Awënë gämënö mïnitö dice ocë ëmente ponce cemïniyaa. Nö cete pömïni ïninque mïnitö në ocë ëmente pönäni näni waa cedö baï adobaï waa ceedäni. 
Ayë nämä wee äninque, ‘Mönitö adomönique docä Abadäö wodi pëïmöni inte möni quëwenguinque ïmönipa,’ ante mïni tedewënö ante pönënämaï inguënë quëwëmïnii. Ïñempa Wengonguï, Botö pëïnäni bacedänimpa, angä baï dicacoo ince dobe tömengä pëïnäni baï bacedönimpa. 
Ede awë yecete ante awenca näni më yequinca eyewa pönï nëënäni baï Wengonguï nänö panguinca nëente baï do ede a ongongampa. Tömengä wainca ante a ongöñongä ömecawë baï wïï pönente cedäni adinque awencaca wego yete godö gongapamö iya tante baï cececäimpa, ante ämo ëñëmaïmïnipa.” 
Ayë, “Mïnitö wëne wëne mïni cedïnö ante wido cecemïnimpa, ante cedinque botö mïnitö ïmïnite epënë guidömo guiimïnipa. Incete botö mänömaï cebo ate wacä ayë poncecäimpa. Tömengä ïñömö tëï ëmongä ëwocadongä ïñongante botö weetë wedämo ïnömo inte tömengä awencata ince edö cete godö ente nëëmaïmoo. Tömengä da pönongä pöninque Wengonguï Teiyë Waëmö Önöwoca ince pö guiidinque mïnitö mïmö mënongacecäimpa. Ayë mïnitö wëne wëne cedïnö ante gonga tante baï tömengä cececäimpa. 
Waocä, Todigo tömëmö wati wati tënöninque botö tënönïñömö önömancaque baquinque botö apente ëninque waïña tömämö oncönë da wenceboimpa, ante timpode nëente wo ëentodö wo ëentodö cedinque ontapocoo weëincoo wade ñëmente wo ëwengampa. Waocä mänömaï wo ëwencete ante timpode nëengä baï mönö në Ponguingä ïñömö adobaï oo pönï apente ancecäimpa. Todigo waïñacooque oncönë da wente në mangä baï tömengä adobaï në waëmö ïnäni ïnänite apente engä ate tömënäni tömengä nempo guiicedänimpa. Weetë wade ñëmente wo ëwente baï cedinque tömengä në ontapocoo weëincoo baï ïnäni ïnänite cöwë becoyömö iya tangä gonte wecedänimpa,” ante Wäö apënegacäimpa. 
Wäö ayë apëneyongä Itota ïñömö Gadideabe quëwëninque, Wäö botö ïmote epënë guidongä guiiceboimpa, ante cedinque Oododänonga pongantapa. 
Ponte, Guidömi guiiboe, äñongante Wäö weetë wee äninque, —Botö waëmö ïmopa diyë bitö ïmite guidömo guiiquïmii. Bitö weetë botö ïmote guidömi guiibo baï waa incedönimpa. 
Ante weyongante Itota weetë, —Cöwë ee cebi, ämopa. Wengonguï nänö änö ante tömänö ëñente nö cemö inguënëmö ïmompa. Ante apënecä ëñëninque Wäö Ao ante ee guidongä guiigacäimpa. 
Guiite epë do tao gongente ëmö ayongä ïñontobë ööne ince wëä godömonte bayö Wengonguï Önöwoca ince equemö weë baï tömengäa weë pö guiicä acantapa. 
Weë guiicä ayongä ede öönedë ïnö apënedinque, “Mäningä ïñömö botö Wëñengä ïnongä inte botö në waadecä ingampa. Tömengä ingante adinque botö watapë tobopa,” ante öönedë ïnö apënecä ëñengacäimpa. 
﻿Ayë mänïñedë ede, Itota ïñömö wëne angä ëñente ebänö cequingää, ante Wengonguï Önöwoca ince Itota ingante önömeca mëicä eigacäimpa. 
Æi quëwëninque tömengä wantepiyë coadenta ëöne mänimpoöne itedë woyowotë cënämaï quëwëninque gue ënente wegacäimpa. 
Gue ënente weyongä wëne awënë, Wëne wëne cee, ante në änewengä ïnongä inte Itota weca pöninque, —Bitö Wengonguï Wëmi ïmitawo. Näwangä ï ïninque dica ince päö ämi ba cëmaïmipa. 
Äñongante Itota ïñömö, —“Cenguinque cente edö cete quëwenguïï. Wengonguï nänö apënedö tömäne ëñente cedinque waocä cenguï cente baï quëwencecäimpa.” Mänömaïnö ante Wengonguï beyë yewëmonte ongö apa änewëë, äninque Baa angantapa. 
Wëne awënë ayë Itota ingante Eedotadëë teiyë waëmö näni quëwëñömö ente mäocä gocantapa. Ayë Wengonguï oncö ñënenconga wënömëneca ente mëi gönongä në gongengantapa. 
Në gongëñongante wëne awënë weetë, —Bitö Wengonguï Wëmi ïmitawo. Näwangä ï ïninque bitö to weibi ate dodäni ïïmaïnö ante näni yewëmongaïnö baï ïinque ba abaimpa. “Bitö beyë ante cedinque Wengonguï tömengä anquedoidi ïnänite angä pöninque, tömënäni bitö ïmite wee aate ïñë empodäni ate bitö dicaa tee tëwadämaï incebiimpa,” ante yewëmonte ongompa cebii. 
Äñongante Itota, —Ïñempa godömenque ante yewëmongatimpa. “Bitö Awënë bitö Wengonguï ïñongante bitö weetë ede, ‘Ëñënämaï cebo incete mönö Awënë Wengonguï ebänö cequingää,’ ante acete ante cedämaï incebiimpa,” ante adobaï wee yewëmonte ongö apa änewëë, ante Itota angantapa. 
Ayë weetë wëne awënë Itota ingante eibe pönï onquiyaboga mëicä eicantapa. Æi ongöñongä wëne awënë ïñömö awënë odeye ömecoo inguipoga tömäo ongöñömecoo adoyömö a ongonte baï ado tedë odömöninque awënë odeyeidi waa pönï näni ëmönö adobaï odömongä acantapa. 
Itota ingante apënedinque wëne awënë, —Bitö botö weca ede weëninque, Tatänabi bitö Wengonguï Awënë baï ïnömi ïmipa, ante watapë apënebi ëñëmoe. Mänömaïnö ante apënebi ëñëninque botö weetë, Mänïöme tömäo ongöñöme pönömo ëninque bitö tömäme Awënë babaïmipa, ante wëne ince änewengantapa. 
Änewëñongante Itota weetë, —“Bitö Awënë Wengonguï weca ede weëninque tömengä ingante, Bitö Wengonguï ïmidö anguënë, ante watapë apënecebiimpa. Ayë tömengä adocanque ingante në cebi incebiimpa,” ante Wengonguï beyë yewëmongatimpa cebii. Botö weca ongönämaï gobäwe, angantapa. 
Angä go ate Wengonguï tömengä anquedoidi pöninque Itota beyë pönö waa cegadänimpa. 
Ayë quëwëñongä, Wäö ingante dobe tee mönedänipa, ante tededäni ëñente wedinque, Itota weetë Gadideabe wade gogacäimpa. 
Wade godinque tömengä Näatadeta ponte wodo penta godinque godömenque go gäwapë yewedeca Tabodööidi tönö Nempatadiidi näni owogaïme ïñömö pöninque ede Capënaömö näni quëwëñömö ponte quëwengantapa. 
Itota mänïñömö ponte quëwengä ïninque Itaiya wodi Wengonguï beyë në apënecä nänö angaïnö baï mänïñedë ïinque batimpa. 
“Tabodööme tönö Nempatadiibe ingaïñömö, Gäwapëno gämënö godö, Oododänö ëmëmäa ïñömö, Gadideabe ïñömö wïï oodeoidi wadäni näni quëwëñömö impa. 
Në ëñënämaï ïnäni wëmö ïñömö contayönäni, tömënäni weca ñäö guïnë tamö baï adänitapa. Tömënäni näni wenguïmämo oo ïñonte wëmö ïñömö contayönäni, mönö Codito ñäö ëmongä inte do pongä adänitapa.” Ante Itaiya wodi nänö yewëmongaïnö baï ante cedinque Itota mänïñömö ponte apënecä ëñënänitapa. 
Itota mänïñedë ïïmaï ante mä apënecä ëñënänitapa. “Öönedë Awënë ince inguipoga tömäme Awënë Odeye oo bacecäimpa cemïnii. Mïnitö wëne wëne cedïnö ante, Ancaa wewente awedö, ante pönente ñimpo ceedäni,” ante cöwë apënecä ëñengadänimpa. 
Ayë mänïï pöninque Itota gäwapë Gadideapë yewedeca gote cegonte ayongä Timönö Pegodo näni änongä tönö Æntade näna caya ïnate acantapa. Në geye dadöwëna ïnöna inte tömëna ñöwo dicamöñë epënë wo guitodonte dadöwëñöna Itota gote acantapa. 
Tömëna ïnate Itota, —Ïñäna, botö mïñë ede tee empo pöeda, ämopa. Në dadonte ente pömïna inte botö weca pöñömïnate botö pönö cebo ate mïnatö weetë në apënemïna badinque waodäni ïnänite në ente pömïna bacemïnaimpa, angantapa. 
Angä ëñëninque tömëna dicamöñë do ëmö cete godinque Itota mïñë ede tee empo wade godatapa. 
Mänïñömö ongonte wade godinque Itota wada ïnate Tebedeo wëna Tantiago tönö Wäö näna caya ïnate acantapa. Tömëna mempo tönö wipodë ongonte dicamöñë tadömoncöna adinque Itota tömëna ïnate, Botö mïñë pöeda, angä. 
Ëñëninque tömëna Ao äninque Tebedeo wëna Tantiago tönö Wäö wempocä ingante weetë, Mempo ëñëmi, änatapa. Në cedäni tönö wipodë owote ceyömïnite mönatö bitö ïmite ëmö cete godinque Itota mïñë gomönapa, äninque adodaque wade gogadaimpa. 
Ayë Gadideabe tömäme godinque Itota ïñömö Wengonguï apënecä näni ëñente yewëmongainta ate odömöincönë go guiite odömonte apënegacäimpa. Öönedë Awënë ince inguipoga tömäme Awënë oo badinque waa cete aacecäimpa, ante apënecä ëñengadänimpa. Ayë waodäni wëne wëne inte näni wewënö ante ayë quïëmë beyë wence cete wedäni ince Itota tömënäni näni wedö ante pönö cecä ate tömänäni waa badänitapa. 
Adinque, Itota mänömaï cecampa, ante Tidiabe tömäme gode änäni ëñëninque waodäni pöninque në wëne wëne inte wewënäni ïnänite tömengä weca ente pönänitapa. Ayë nantate wewënäni tönö wëne inte quëwënäni ïnänite ente pöninque dowente ïnäni tönö cömäïnäni ïnänite tömengä weca ente pönäni adinque tömengä godö cecä ate në wëne wëne ïnïnäni inte tömänäni waa bagadänimpa. 
Ayë Gadideabe quëwënäni tönö Decapodibe quëwënäni pöñönäni wadäni Eedotadëë quëwënäni tönö Oodeabe quëwënäni ayë Oododänö ëmëmäa quëwënäni teiyënäni pöninque tömengä mïñë tee empote gogadänimpa. 
﻿Teiyënäni pönäni adinque Itota ïñömö änanquidi ei të contayongä tömengä mïñë në godäni pönäni. 
Ate tömengä ïñë ënete nanguï tedete ïïmaï ante odömonte apënecä ëñengadänimpa. 
“Waodäni, Botö waëmö ëwocabopa diyë öönedë Awënë weca go guiiquïmoo, ante në wedäni ïñömö tömënäni näni watapë toquinque ede öönedë Awënë Odeye nempo tömënäni quëwenguïnö do ëadänipa,” angantapa. 
“Në wewente quëwënäni ïñömö tömënäni näni watapë toquinque wedänipa. Ede Wengonguï tömënäni ïnänite waadete godö cecä ate tömënäni wampo pönencedänimpa.” 
“Në gänë pönente edemö cete quëwënäni ïñömö tömënäni näni watapë toquinque ede inguipoga tömäme ëninque awënëidi baï bacedänimpa.” 
“Wengonguï nö pönï nänö entawënö baï adobaï entawenceboimpa, ante ecänö cenguï cëïnente baï weda, ecänö tepë gëwente baï weda tömënäni ïñömö näni watapë toquinque wedänipa. Ede tömënäni tömo cente baï Wengonguï nänö nö entawënö ente edemö entawente tocedänimpa,” ante Itota apënecantapa. 
“Wadäni quëwencedänimpa, ante në godö waadete waa cedäni ïñömö tömënäni näni watapë toquinque cedänipa. Ede mänömaï në cedäni ïnänite wadäni weetë, Quëwencemïnimpa, ante näëmë apënedinque godö waadete waa cecedänimpa.” 
“Mïmö ñäö baï në entawënäni ïñömö tömënäni näni watapë toquinque ede Wengonguï ingante do acedänimpa,” ante apënecantapa. 
“Guëadö guëa pïïnämaï ïedäni, ante në wee wee änäni ïñömö tömënäni näni watapë toquinque ede wee änänipa. Tömënäni ïnänite wadäni ede, Mïnitö Wengonguï wëñëmïni ïmïnipa, ante do apënedäni ëñente tocedänimpa.” 
“Nö cedäni beyenque wadäni pïinte pänäni në wewënäni ïñömö ede tömënäni näni watapë toquinque wewënänipa. Tömënäni öönedë Awënë Odeye nempo näni quëwenguïnö ede do ëadänipa.” 
“Wadäni botö beyë pïïninque mïnitö ïmïnite babe ante änänitawo. Mïnitö ïmïnite ede togente pänänitawo. Ïninque ede mïni watapë toquinque impa. Ayë, Në wïwa cemïni ïmïnipa, ante wadäni pïinte änewënäni wemïni ïninque ede mïni watapë toquinque impa. 
Ede, Öönedë mönö enguïnö ante nanguï ongompa, ante pönëninque mïnitö ñöwo wadäni näni pïinte ceyedë ince watapë toedäni. Ede mïnitö ïmïnite pïinte pänäni baï mïnitö ayë de äñedë Wengonguï beyë në apënegaïnäni ïnänite adobaï pïinte pangadänimpa, ante toquënë wewëmïnii,” ante Itota odömonte apënegacäimpa. 
Godömenque apënedinque Itota, “Mïnitö ïñömö inguipoga quëwënäni beyë cati quïmonte cëï baï inte ongömïnipa. Ïninque mïnitö cati baï yepë ëmonte baï ïnömïni inte weetë ede nongëmonte baï badämaï ïedäni. Cati ïñömö yepë ëmönämaï nongëmonte ba adinque ede ebänö cete weetë yepë waa ëmonguïï. Waa impa cenguïnänii anguënë. Ïñempa wido cete näni pïnä gäwate cegonguinque babaimpa,” ante odömonte apënecantapa. 
Ayë, “Ñäö baï ëmömïni inte mïnitö ïñömö ede inguipoga quëwënäni beyë tica ënente baï cedinque, Edonque acedänimpa, ante cemïni ïmïnipa. Änanquidi teiyënäni mënonte quëwënäni ïninque ede edö cete wë womonte inguïï. Ede edonque abaimpa. 
Waocä edö cete tï wodönote godö cengënë boo cecaquingää anguënë. Ede, Mönö quëwencabo edonque acëimpa, ante cedinque waocä tï wodönodinque wënömënecapaa cö cecä ate edonque beco aquïnäni. 
Mïnitö guiquënë, Wadäni mönö waa cedïnö adinque mönö Mempo öönedë në quëwengä ñäö baï tömengä nänö ëmönö ante waa ate apënecedänimpa, ante cedinque cöwë ñäö baï pönëninque waa cete quëwëedäni,” ante Itota odömonte apënecantapa. 
Ayë ïïmaï ante godömenque odömonte apënecantapa. “Wengonguï, Ïïmaï ceedäni, ante Möitee wodi ingante angä ëñëninque tömengä nänö wee yewëmongaïnö ante ayë Wengonguï beyë në apënedäni näni yewëmongaïnö ante mïnitö, Mänïnö ante Itota wido cecete ante pongampa, ante edö cete pönëmïnii. Ïñempa wïï wido cecete ante pönïmo inte botö tömënäni näni angaïnö baï ïinque cebo bacëimpa, ante pömo ïmopa. 
Ede näwangä ämopa. Inguipoga tönö ööne ïinque baganca Wengonguï, Ïïmaï ceedäni, ante nänö wee angaïnö ïñonte adodeque pönï wë womonte badämaï ingëimpa. Ede guiyä tënoncaï ince picë yewëmönï ince adodeque cöwë wade cedämaï ïñonte tömengä nänö angaïnö baï tömänö adodö ïinque cete bacëimpa. 
Ïninque Wengonguï nänö wee angaïnö ante ecänö adodeque pönï ante ëñënämaï ceda ïñömö tömengä ïñömö ede öönedë Awënë Odeye nempo quëwengä incete önonganque pönï inguingänö anguënë. Ayë adobaï Wengonguï nänö wee angaïnö adodeque pönï ante odömöninque, Mänïne ante ëñënämaï ceedäni, ante ecänö odömonte apëneda tömengä ïñömö öönedë Awënë Odeye nempo quëwengä incete önonganque inguingänö anguënë. Weetë mänïnö Wengonguï nänö wee angaïnö ante në ëñente cedinque ecänö adodö ante odömonte apëneda guiquënë tömengä weetë öönedë Awënë Odeye nempo quëwëninque ñënengä pönï inguingänö anguënë. 
Incete mïnitö ïmïnite ïïmaï ämopa. Ïïmaï ceedäni, ante näni wee yewëmongaïnö ate në odömönäni näni cegancaque nö cemïni incete Paditeoidi näni cegancaque nö cemïni incete mïnitö wïï godömenque nö cemïni ïninque mïnitö ede öönedë Awënë Odeye nempo edö cete guiite quëwëmaïmïnii,” ante Itota odömonte apënecantapa. 
Mänömaïnö ante apënedinque Itota godömenque odömonte apënecantapa. “Möitee wodi ïñömö, ‘Wacä ingante godö wënönämaï ïe. Në wënongä nänö apente pante wequinque impa,’ ante dodäni ïnänite tömengä nänö wee angaïnö ante mïnitö ïñömö do ëñëninque Ao ämïnitawo. 
Botö ïñömö ede godömenque ante nö ämopa. Näni caipë ïñönäni ecänö tömengä tönïñacä ingante pïïna ïñömö tömengä nänö apente pante wequinque cecampa. Ayë tömengä tönïñacä ingante ecänö, Ëñënämaï ïmipa, äna ede tömengä ingante në Apente näni Äincabo weca nänö panguinque ente gönoncedänimpa. Ede wacä ingante ecänö, Bitö mïmö ömedëmi inte wïï ëñencedö, ante në äna ïñömö tömengä tadömengadenguipo gonga becoyömö nänö wido cequinque angampa töö,” ante Itota apënegacäimpa. 
Ayë, “Mänömaï beyë bitö, Wengonguï quï, ante näni iya täïmoga godoncete ante tece cedinque, Æ, botö tönïñacä ingante ede wëne wëne cebo pïingampa, ante pönëmi ïninque, 
bitö godonguincoo näni iya täïmoga gäänë ñönöninque bitö tönïñacä weca täno gote nö apëneyömi mïnatö guëa piyënë cemïna ate bitö ïñömö adodö ponte godöe,” angantapa. 
Ayë, “Bitö ïmite në pïinte cecä ïñömö në apente anguïnäni weca gönoncete ante ente idöme goyongä bitö tömengä ingante waa apënebi ëñëninque tömengä weetë piyënë cedinque ee abaingampa. Ede taadö godinque guëa waa apënedinque piyënë cedämaï ïmïna ïninque tömengä ïñömö në awënë apente anguingä weca ente mäocä gobaïmipa. Ayë awënë në apente angä ingante pede godongä ëninque tömengä bitö ïmite weetë wee wänongä ingante angä ëñëninque tömengä weetë bitö ïmite bei ongonte do tee mönebaingampa. 
Tee mönecä ïninque ede bitö godonte ëinta tömanta pönï pede godonte tabaïmipa, ante ämo ëñëmaïmipa,” ante Itota apënegacäimpa. 
Ayë apënedinque, “Möitee wodi, ‘Bitö nänöogengä ïnämaï ïñongante bitö godö mönämaï incebiimpa,’ ante nänö wee angaïnö ante ëñëninque mïnitö Ao ämïnitawo. 
Botö godömenque apënedinque nö ämopa. Onquiyengä ingante wïwa toïnente adingä ïñömö tömengä nänöogengä ïnämaï ïñongante do godö monte baï mïmö dobe wentamö entawengampa.” 
Ayë, “Bitö tömëmö ïnö ince adinque wëne wëne toïnente babi ïninque tömëmi adïmö ince o togëmonte baï cedinque wëne wëne bitö cedïnö ante wido cebi waa ïmaimpa. Weetë bitö wëne wëne adïmö wido cedämaï ïninque bitö baö tömäo tadömengadenguipo wido cete baquïnö anguënë. 
Adobaï bitö önompoca tömëmë ïnö ince wëne wëne cedïmi inte tömëmi cedimpo ince aa wi empote baï cedinque bitö wëne wëne cedïnö ante wido cebi waa ïmaimpa. Ede a wi empote wido cedämaï ïmi ïninque bitö baö tömäo tadömengadenguipo wido cete baquïnö anguënë,” ante Itota apënegacäimpa. 
Godömenque odömonte apënedinque Itota, “Ayë, ‘Onquiyengä ingante ecänö pämëïnëna tömengä ïñömö yewëmöinta ente yewëmöninque, Bitö ïmite ëmëwo pämëmopa, ante yewëmonte onquiyengä ingante godongä encecäimpa,’ ante dodäni näni angaïnö ante do ëñëninque Ao ämïnitawo. 
Botö ede wadö ante ïïmaï ante nö ämopa. Onquiyengä awëmö todämaï ee quëwëñongante tömengä nänöogengä godö pämengä ïninque onquiyengä në towengä nänö baquinque wacä ingante godö möwengampa. Ayë onquiyengä pämente goyongä wacä onguïñengä tömengä ingante godö möninque adobaï në towengä bacampa, ante apënebo ëñëmaïmïnipa,” ante Itota apënegacäimpa. 
“Ayë weetë ede, ‘Botö Wengonguï cöwë quëwengä baï botö änö cöwë baquïnö anguënë, ante ämi ïninque Wengonguï ëñengä beyenque bitö änïnö ante cöwë cedinque bitö wadö cedämaï incebiimpa,’ ante Möitee wodi dodäni ïnänite angacäimpa. Mïnitö ïñömö tömengä nänö wee angaïnö ante ëñëninque Ao ämïnitawo. 
Botö wadö ante nö ämo ëñëedäni. Ede mänïnö, Botö änö nöingä baquïnö anguënë, ante änämaï ïedäni. Ayë mänïnö ancete ante mïnitö Wengonguï ëmöwo ante apënedämaï ïmïni incete mïnitö, Ööne tëï ongö baï impa, ante apënedämaï ïedäni. Ïñempa, Ööne, ante ämïni ïninque mïnitö Wengonguï öönedë waa pönï nänö contayömö ante apënebaïmïni apa änewëmïnii. 
Ayë Wengonguï ëmöwo ante änämaï ïninque mïnitö, Ïmeca cöwë ongö baï botö änö cöwë baquïnö anguënë, ante adobaï apënedämaï ïedäni. Ïñempa, Ïmeca, ämïni ïninque mïnitö Wengonguï pï cewate nänö ongöñömö ante apënebaïmïni apa änewëmïnii. Ayë, Eedotadëë cöwë ongö baï botö änö cöwë baquïnö anguënë, ante apënedämaï ïedäni. Ïñempa Eedotadëë ïñömö mönö Teiyë Awënë Odeye ongongä apa änewëmïnii. 
Ayë adobaï, Botö änö nöingä baquïnö anguënë, ancete ante bitö, Tömëmo ocabo tëï ongö baï impa, ante mïni änewënö ante änämaï ïe. Ïñempa bitö ocaguï wentamö encabi ïninque bitö edö cete adoguinque pönï godö cebi näämenta baquïï. Ayë näämenta encabi ïninque bitö edö cete adoguinque pönï godö cebi wentamö baquïï anguënë. 
Ïninque mïnitö Ao äïnëmïni inte ‘Ao’ äninque mäninque äedäni. Ayë ede Baa äïnente wedinque ‘Baa’ äninque ede mäninque äedäni. Godömenque äninque mïnitö ede në wïwa cedongä angä beyenque ämïnipa töö,” ante Itota odömonte apënegacäimpa. 
Ayë godömenque odömonte apënedinque Itota, “Ïïmaï ante dodäni näni angaïnö ante ëñëninque Ao ämïnitawo. ‘Bitö godö cebi beyë wacä awinca teigëmongä bacä ïninque tömengä näëmë cecä beyenque bitö awinca adobaï teigëmömi bacebiimpa. Ayë bitö godö cebi beyë wacä baga tä tobë gogacä ïninque tömengä näëmë cecä beyenque bitö baga adobaï tä tobë gogacebiimpa.’ 
Botö weetë wadö ante nö ämo ëñëedäni. Në wïwa pönö cecä ingante näëmë cedämaï ïedäni. Ede wacä bitö tömempaga ïnö pönö tamongä wedïmi inte bitö weetë ëmempaga ïnö dadi ëmëmonte ee ongömi weetë tamongäe. 
Ayë wacä, Bitö ïmite në apente angä weca ente godinque botö bitö weocoo enceboimpa, ante ceyongä bitö mänincooque tömengä ingante pede godöninque wacoo bitö yabe mongencoo tönö ee abi ö encecäimpa. 
Ayë wacä bitö ïmite, Bado, mäninganca mongente mäobi goboe, angä ëñëninque bitö tömengä nänö äninganca mäobi goyongante ayë adoganca godömenque mongente mäobi gocäe. 
Ayë në, Pönömi ëmoe, angä ingante godömi engäe. Ayë wacä, Bitö quinca pönömi ente cete ate weetë pönömo ëe, ante në angä ingante bitö pe gompodämaï incebiimpa,” ante Itota apënegacäimpa. 
Ayë apënedinque Itota, “Mïnitö dodäni näni angaïnö ante do ëñëninque ede Ao ämïnitawo. Tömënäni ïñömö, ‘Bitö guiidengä ingante waadete cee,’ äninque ede, ‘Në pïingä ingante näëmë pïinte cee,’ ante wee änänitapa. 
Botö ïñömö ede wadö ante nö ämo ëñëedäni. Mïnitö ïmïnite në pïinte cedäni ïnänite mïnitö weetë waadete ceedäni. Ayë mïnitö ïmïnite në togente pänäni beyë ante Wengonguï ingante apëneedäni. 
Mänömaï cedinque mïnitö mönö Mempo öönedë në quëwengä wëñëmïni bacemïnimpa. Ede në wïwa cedäni beyë ince në waa cedäni beyë ince Mempo Wengonguï angä nenque tamompa. Ayë në nö cedäni beyë ince në nö cedämaï ïnäni beyë ince Wengonguï angä cööne cepa. 
Mïnitö guiquënë mïnitö ïmïnite në waadedänique ïnänite waadete pönëmïni ïninque mïnitö mïni cedïnö beyë ante dice paga enguïmïniyaa. Ïñempa odömäno awënë beyë në ëwënäni ince mïnitö waadete pönenganca adoganca cedinque tömënäni ïnänite në waadete pönënänique ïnänite waadete pönënänipa töö. Bitö godömenque cebitawogaa. 
Ayë mïnitö tönïñadänique ïnänite waadete apënedinque mïnitö dice godömenque cemïniyaa. Ïñempa wadäni në, Nämä cete quëwenguïmo, ante në ëñënämaï cedäni ince mïni cedö baï adoganca cedäni apa quëwëmïni. 
Mönö Mempo öönedë quëwengä në nö waa cedongä ingä baï mïnitö adobaï cedinque picëmïni badinque nö waa cete quëwëedäni,” ante Itota odömonte apënegacäimpa. 
﻿Itota ayë godömenque ïïmaï ante odömonte apënegacäimpa. “Mïnitö ede, Wengonguï nänö änö ëñente nö cebote, ante cemïnitawo. Ïninque mïnitö, Waodäni botö ïmote waa acedänimpa, ante änämaï inte wïï waodäni ayönäni cedinque waa ceedäni. Ede, Waodäni botö ïmote waa acedänimpa, ante pönëninque cemïni ïninque mönö Mempo öönedë në quëwengä ïñömö mïnitö cedï beyë weetë pönönämaï ïmaingampa,” angantapa. 
Ayë, “Wadäni në wadö ante wadö cedäni guiquënë, Ömaadäni inte në wedäni quï, ante pede godoncete ante cedinque, Botö ebänö waa pönï ceboo, ante tömänäni ponte waa acedänimpa, ante pönente todompeta näni ancadeca we we öönänipa. Tömënäni mïnitö odömöincönë go guiite ongöninque ayë taadö gote cegöninque, Botö waa pönï cebo aedäni, ante yede änäni ëñente godongämë pönäni ate tömënäni tömänäni ayönäni godönänipa. Bitö ïñömö tömënäni näni, Pönö waa acedänimpa, wedö baï wedämaï inte ede pe wëënete godöe. Tömënäni waodänique godö waa adäni ëninque mäninque ënänipa. Wengonguï guiquënë waa adämaï incecäimpa. Näwangä ämopa. 
Bitö ïñömö, Ömaadäni inte në wedäni quï, ante godoncete ante cedinque bitö guiidengä eyequeï pönï ongongä ince adämaï incecäimpa, ante wee cee. 
Mänömaï wee cedinque awëmö godömi encedänimpa. Mänömaï cebi adinque bitö Mempo në wëmö ïñömö në acä ïnongä inte awëmö bitö godönï ante weetë eyepë pönongä encebiimpa,” ante Itota angacäimpa. 
Ayë godömenque apënedinque, Itota, “Wadäni Wengonguï ingante apënedinque nämanque ante näni cebaï mïnitö ïñömö wïï adobaïnö ante Wengonguï ingante apëneedäni. Mänïnäni guiquënë, Botö apënebo adinque waodäni pönö waa acedänimpa, ante pönëwëninque mïnitö odömöincönë go guiidinque në gongëninque Wengonguï ingante apënedänipa. Ayë tömënäni näni quëwëñömö ñenquedempo ïñömö gote në gongëninque Wengonguï ingante apënedänipa. Näwangä ämopa. Tömënäni waodänique godö waa adäni ëninque mäninque ënänipa. Wengonguï guiquënë waa adämaï incecäimpa. 
Bitö ïñömö tömëmi oncönë guiite odemö tee mönedinque mönö Mempo në awëmö quëwengä ingante apënee. Mänömaï cebi adinque bitö Mempo wëmö ïñömö në acä ïnongä inte awëmö bitö cedïnö ante weetë eyepë pönongä encebiimpa,” ante Itota odömonte apënecantapa. 
Ayë, “Nämä cete quëwenguïmo, ante në änäni önonque näni tedewënö baï tededämaï inte mïnitö nö cedinque Wengonguï ingante apëneedäni. Tömënäni ïñömö, Wantepiyë tedebo beyenque Wengonguï ëñencecäimpa, ante babe ante pönëninque önöneque tedewënänipa cemïnii. 
Mïnitö ïñömö ede tömënäni önöneque tedete näni cedö baï ede cedämaï ïedäni. Ïñempa mönö Mempo ingante apënedämaï ïñömonte tömengä mönö anguïnö ante wëënëñedë do ëñengä apa tedewëmïni. 
Ïninque ede ïïmaï ante Wengonguï ingante apëneedäni. ‘Mönitö Mempo në öönedë quëwënömi inte ëñëmi. Bitö ëmöwo Teiyë Waëmö ëmömi adinque mönitö bitö ëmöwo ante waa adinque apënemönipa. 
Bitö öönedë Awënë në ingaïmi inte inguipoga Awënë Odeyebi ede bitö baquinque quingë pöe. Öönedë owodäni ëñente cedäni baï inguipoga adobaï bitö änö ante ede ëñente cete bacëimpa. 
Mönitö ïmönite bitö, Cenguï, ante ïïmö ïñö ïïmö ïñö bitö pönönï ñöwoöne ince eyepë pönömi ente cëmönie. 
Mönitö ïmönite në waa cequënënäni inte pönö wëne wëne cedäni adinque mönitö godö ñimpo cemöni quëwënäni baï bitö në panguënëmi ince adobaï cedinque mönitö në waa cequënëmöni inte wëne wëne cemöni adinque pönö ñimpo cebi quëwëmönie. 
Ayë mönitö wëne wëne ceïnente wedö ante bitö pönö wee cebi ate mönitö taadö oda cedämaï inte wëne wëne cedämaï incemönimpa. Ede në wïwa cedongä nempo ongonte weyömönite bitö gä peyempote ëmi quëwencemönie, ämönipa. Tömëmique ede Awënë Odeye tëï pïñëmi ïñömi mönitö bitö nempo ongömönipa. Nämä ñäö baï entawëmi inte bitö cöwë tëï ëmömi ïnömi ïmipa. Amëë, ante, Näwangä impa, ante apënemönipa.’ Mänömaïnö ante Wengonguï ingante apëneedäni,” ante Itota odomonte apënegacäimpa. 
Ayë godömenque odömonte apënedinque Itota ïïmaïnö ante apënegacäimpa. “Mïnitö ïmïnite wëne wëne ceyönänite mïnitö godö ñimpo cemïni ïninque mönö Mempo në öönedë quëwengä adobaï mïnitö wëne wëne cedïnö ante pönö ñimpo cecä quëwëmaïmïnipa. 
Weetë mïnitö waodäni näni wëne wëne cedïnö ante ñimpo cedämaï ïmïni adinque ede mönö Mempo adobaï mïnitö wëne wëne cedïnö ante ñimpo cedämaï inte pönö pïincecäimpa,” ante Itota apënegacäimpa. 
Ayë odömonte apënecantapa. “Wadö ante në wadö cedäni guiquënë ïïmaï ante mä pönëninque cedänipa. Wengonguï beyë ante ee ate cënämaï inte botö wewente baï ëmömo adinque wadäni botö ïmote waa acedänimpa, ante awinca nämönänipa. Mïnitö ïñömö Wengonguï beyë ante cedinque ee ate cënämaï ïmïni ïninque tömënäni näni cebaï cedämaï ïedäni. Weetë nämönämaï inte Wengonguï beyenque ante cënämaï ïedäni. Näwangä mïnitö ïmïnite ämopa. Tömënäni waodänique godö waa adäni ëninque mäninque ënänipa. Wengonguï guiquënë waa adämaï incecäimpa. 
Bitö guiquënë Wengonguï beyenque ante ee ate cënämaï inte cebi ïninque awinca ñä mëmonte ayë ocabo öni pecate cee. 
Bitö ee ate cënämaï ïmi ïninque, Waodäni edonque acedänimpa, ante änämaï inte weetë, Mempoque acecäimpa, ante mänömaï cee. Bitö mänömaï cebi adinque mönö Mempo në wëmö ïñömö quëwengä ïnongä inte wëmö ïñömö edonque adinque awëmö bitö cedïnö ante weetë eyepë pönongä encebiimpa,” ante Itota apënegacäimpa. 
Godömenque odömonte apënedinque Itota, “Tömëmo mäincoo, ante mancete ante wedinque mïnitö inguipogaque cayë cente to tamonte ïñömö cabo të gete da wënämaï ïedäni. Ede në ö ënäni be tate näni ö enguinque inguipogaque da wëmïni apa quëwëmïni. 
Öönedë ongoncoo guiquënë to tamönämaï impa. Cayë guiidämaï ï ïninque mäincoo wodämaï ongompa. Ayë në ö enguïnäni adobaï mänïñömö be tate guiidämaï ïnäni ïninque mäincoo cöwë wë wodönämaï ee ongompa. Ïninque, Waadete mïni cedincoo cabo të gete baï cedinque mïnitö öönedë waa pönï incoo mïni ente manguinque ñöwo ïñömö waodäni ïnänite waadedinque ee ceedäni. 
Ede waa pönï mïnitö mäincoo ongöñömö mïnitö mänïñömö adoyömö quëwencete ante wemïni ïmïnipa, ante adinque botö mänömaïnö ante apënetabopa,” ante Itota odömonte apënecantapa. 
Ayë odömonte apënedinque, “Baonga quëwëninque mönö edonque adinque cecëimpa, ante mönö awinca ëmömompa. Ïninque awinca wainca ëmonte edonque ate baï bitö mïmöno adobaï ñäö entawëninque, Nö cebote, ante pönëmi ïninque bitö baonga nö cete quëwëmaïmipa. 
Weetë ede awinca wïï wainca ëmöninque adämaï inte baï wentamö entawëmi ïninque bitö, Wïwa cebote, ante mïmöno pönëñömite bitö baonga wïwa cebaïmipa. Ede mïmö ñäö entawëñömi wentamö ba ïninque bitö quëwenguïmämo më mämonte baï baquïnö anguënë,” ante Itota apënecantapa. 
Ante apënedinque Itota ayë odömonte apënecantapa. “Mënaa awënëna bayönate waocä ïñömö mënaa awënëna näna änö ante edö cete ëñente cequingää. Ïñempa adocanque ingante pïïninque tömengä wacä ingante waadebaingampa. Weetë ïingä mïñë tee empo godinque tömengä mäningä ingante ede wïwa adinque ëmö cete gobaingampa. Mïnitö adobaï Wengonguï beyë ante në cemïni inte edö cete mäincoo beyë ante cete quëwenguïmïnii,” ante Itota angacäimpa. 
Äninque, Itota ayë godongämë odömonte apënedinque, “Mänömaï beyë botö mïnitö ïmïnite ïïmaï ämopa, angantapa. Mïnitö inguipogaque mïni quëwenguïmämo ante wedämaï ïedäni. Cenguï bequï ante ayë weocoo ante wedämaï ïedäni. Cenguï cente beyenque mönö dice quëwëmongaa. Weocooque mönö mongënö beyenque dice quëwëmongaa. Mönö quëwëmämo ïñömö godömenque impa. 
Ayamöidi awëneca në cewodäni ïnänite amïnitawo. Tömënäni dice tömëmö minte pe ate tä pete daga wente mänäniyaa. Incete mönö Mempo öönedë quëwënongä inte weetë tömënäni ïnänite eyepë godongä cënäni aedäni. Mïnitö guiquënë ayamöidi ïnämaï ïñömïnite Wengonguï mïnitö ïmïnite godömenque waa adinque eyepë pönongä cente apa wewëmïni. 
Ede Wengonguï nänö anganca quëwenguënëmïni inte mïnitö, Wante ïño ince godömenque quëwëmote, ante wewëmïni incete ede edö cete nämä cedinque godömenque wantepiyë quëwenguïmïnii.” 
Äninque Itota godömenque odömonte apënecantapa. “Ïninque mïnitö, Weocoo quincoodö wëñaquïï, ante pönente quïnante wewëmïnii. Ïñempa ongaicoo ömedë pe ïñömö weocoo ante daque daque dadämaï inte wodonte tïnämaï tömenque pe aedäni. 
Incete Awënë Tadömöö wodi waëmoncoo pönï ëñagaingä ince wïï ongai baï ëñagacäimpa. Ongai ïñömö godömenque waëmö pönï ënodänipa. 
Gaguïmë ïñömö ïïmö ate ede gongapamö guitodonte tanguinque pe incete ñöwoöne Wengonguï pönongä waëmö wëñate ënopa. Ïninque, Waëmö ënodö në pönongä inte Wengonguï mönö ïmonte godömenque eyepë pönï pönongä ente wëñacëimpa, ante pönëmïniyaa. 
Ïninque mïnitö, ‘Quïmönö impa cenguïmöö,’ ante, ‘Quïmënö impa bequïmöö,’ ante ayë, ‘Quincoodö impa wëñaquïmöö,’ ante pönëninque guïñente wewënämaï ïedäni. 
Mänïnö ante wadäni në ëñënämaï ïnäni näni cabo näni cabo wedäni incete mïnitö guiquënë, Mönö ëïnente wedö ante mönö Mempo ïñömö ede do ëñengampa, ante pönëninque ede guïñente wedämaï incemïnimpa. 
Weetë ede, Wengonguï Awënë Odeye nempo quëwenceboimpa, ante nanguï cedinque mïnitö, Tömengä nö cete nänö waa quëwënö baï adobaï nö cete waa quëwenceboimpa, ante adobaï nanguï ceedäni. Mänömaï quëwencete ante täno wemïni adinque Mempo Wengonguï mänïnö ante do ede eyepë pönï pönongä ëñömïni mänincooque mïni wedö ante adobaï eyepë pönongä encemïnimpa. 
Mänömaï ï ïninque, Ïïmö ate ebänö cequïï, ante guïñente wedämaï ïedäni. Ede ïïmö ate mänïnö ante pönëninque eyepë pönente inguimpa. Ïninque mïnitö, Ñöwoöneque ebänö cequïï, ante guïñente pönëninque mäninganca pönente quëwëedäni,” ante Itota odömonte apënegacäimpa. 
﻿Mänömaïnö ante odömonte apënedinque Itota godömenque apënegacäimpa. “Mïnitö wacä ingante, Wëne wëne ïmipa, ante apente änämaï ïedäni. Ede mïni apente wequinque mïnitö wadäni ïnänite apente ämïnipa. 
Mïnitö wadäni ïnänite tee mante godömïni näni enganca weetë adoganca pönönäni encemïnimpa. Ayë mïni apente anganca adoganca apente änäni wecemïnimpa. 
Bitö tönïñacä wedenque wëne wëne cecä ïñongante bitö guiquënë nanguï bitö wëne wëne cedïnö ante pönënämaï inte quïnante tömengä ingante pïinte änewëmii. Tömengä ede awinca guiyä më owo ëmongä baï entawente weyongante bitö weetë awempa wee ëmongä baï wee entawëmi inte edö cete ate baï tömengä ingante apente ämii. 
Ede tömëmi awinca awempa wee ëmonte baï bitö wëne wëne adïmö ëmömi inte bitö tönïñacä ingante, ‘Biwï, bitö awinca guiyangä më owo baï ate ë wimömoe,’ ante ede abipa diyë ë wimonguïmii. 
Ïñempa wadö tedete wadö cedömi inte bitö ede tömëmi awinca awë wee ongompa täno wido cete ate edonque adinque bitö tönïñacä awinca guiyä më owodö ëmoncebiimpa.” 
Äninque Itota godömenque apënedinque, “Guintaidi ïnänite, Tömënäni cenguï, ante teiyë waëmö cenguï godönänitawoo. Ede godönämaï ïnäni baï mïnitö adobaï Wengonguï nänö teiyë waëmö apënedö ante në Baa änäni ïnänite apënedämaï ïedäni. Ayë odë wengänäidi weca waodäni wamoncoo waa pönï ëmoncoo weentodönämaï ïnäni baï mïnitö adobaï Wengonguï beyë waa pönï näni apënegaïnö ante në ëñente cedämaï ïnäni ïnänite apënedämaï ïedäni. Ede odë wengänä pïnä gäwa baö wänä ñente baï cedinque tömënäni ëñënämaï inte cedinque dadi ëmente tömëmïni baö wangö pocente baï pïïmaïnänipa, ante mïnitö apënedämaï ñïne ceedäni,” ante Itota apënegacäimpa. 
Ayë apënedinque Itota, “Pönömi ëmoe, ante në angä baï cedinque mïnitö mïni enguïnö ante Wengonguï ingante apëneedäni. Æyömönö ïï, ante në diqui diqui mingä baï cedinque mïnitö, Æbänö ïï, ante edemö ëñencete ante Wengonguï ingante wede pönente apëneedäni. Odemö mönitö beyë wi ënecëimpa, ante aa pecä baï cedinque mïnitö, Æbänö cequïmoo, ante ëñencete ante Wengonguï ingante nanguï apëneedäni. 
Ede, Pönömi ëmoe, ante në änäni ïñömö ede do ënänipa. Në diqui diqui mïnäni adobaï do adänipa. Ayë odemö ponte në aa pedäni tömënäni näni guiiquinque ede do wi ënete baï bacëimpa.” 
Ayë, “Bitö waobi ïnömi inte ëñëmi. Bitö wëñengä cenguï ante päö angä ëñëninque bitö dice dicaque pede godömiyaa. 
Geye angä ïninque bitö tente ince dice pede godömiyaa. 
Mïni waocabo në wïwa cedömïni ince, Quïnö waa ï, ante ëñëninque mïnitö wëñënäni ïnänite waëmoncooque godömïni ënänipa. Ïninque mönö Mempo öönedë në quëwengä ïñömö në änäni ïnänite waëmoncooque ante godömenque pönongampa,” ante Itota odömonte apënecantapa. 
Ayë, “Mïnitö, Waodäni botö ïmote waa cedäni ëninque waa tobaïmopa, ante wemïnitawo. Ïninque mïni ante wedö baï ante mïnitö tömënäni ïnänite adobaï waa ceedäni. Mänïnonque ante wee ancete ante dodäni, Ïïmaï ceedäni, ante wee angadänimpa. Ayë Wengonguï beyë në apënedäni adodö ante ancete ante yewëmongadänimpa. Ïninque botö änö baï cedinque mïnitö tömënäni näni angaïnö baï do ede cebaïmïnipa,” ante Itota odömoncete ante apënecantapa. 
Itota godömenque odömoncete ante ïïmaï apënecantapa. “Mïnitö guiyänemö guiidinque quëwenguïnö taadonque pöedäni. Wenguïnö godö guiiquïnemö guiquënë yabe ïnö ñënënemö ongö adinque teiyënäni önonque pö guiite ede tömënäni näni wenguinque ñënënonque godänipa. 
Weetë wedenque ïnäni guiquënë diqui minte guiyänemö adinque quëwenguïnö guiyänö guiite pönänipa,” ante Itota apënecantapa. 
Itota ayë godömenque odömonte apënecantapa. “Pancadäniya, Wengonguï beyë në apënemöni ïmönipa, ante në babe apënedäni ïñönänite mïnitö gomö ate tömënäni ïnänite ëñënämaï ïedäni. Tömënäni ïñömö ede mëñeidi baï ïnäni ince obega ëmontai baï wëñate baï babe cedänipa. Obega ee quëwënäni baï ee cemöni ïmönipa, ante ede babe ante pönäni tamëñedäni. 
Ede tömenca adinque mïnitö, Awë ebänö ïwë, ante tä pete bete do ëñëmïni baï, Ïïnäni edänidö ïnänii, ante ëñencete ante tömënäni näni cedïnö adinque ede do ëñencemïnimpa.” “Yowemö encete ante waodäni dice daa mongëwäa tä pete ënäniyaa. Iigowëñeca encete ante waodäni dice wentowäa ede tä pete ënäniyaa. 
Waïwë tömäwë wainca incapa. Baawë weetë baaca incapa. 
Waincawë ince edö cete baaca incaquïï. Weetë wïwa ïwë ince edö cete wainca incaquïï. 
Awë quïwëmenque wainca incadämaï ï ïninque mänïwë tömëwë më yete gongapamö guitodönäni gonguinque ñongempa. Tömënäni adobaï näni gonte wequinque babe cedänipa. 
Ïninque, Awë ebänö ïwë, ante tömenca adinque do ëñënäni baï waocä nänö cedö ante adinque, Tömengä ebänö ingää, ante ede do ëñencemïnimpa,” ante Itota apënegacäimpa. 
Ayë godömenque odömonte apënedinque Itota ïïmaï apënecantapa. “Botö ïmote, ‘Awënë, bitö botö Awënë ïmipa,’ ante në tededäni näni tededö beyenque edö cete öönedë Awënë Odeye öme guiiquïnänii. Weetë mönö Mempo öönedë quëwengä nänö änö baï në cedingä ïñömö tömenganque guiicecäimpa. 
Ïinque bayonte pancadäniya botö ïmote, ‘Awënë, Awënë,’ äninque, ‘Bitö beyë apënegamöniï ae, ancedänimpa. Ayë, Bitö ëmöwo apënedinque wëne inte wido cegamöniï ae. Bitö ëmöwo apënedinque mönitö, Ate pönencedänimpa, ante bamönengë cedinque nanguï waa cegamöniï ae,’ ancedänimpa. 
Ëñëninque botö weetë, ‘Ïñempa botö mïnitö ïmïnite cöwë adämaï inte tece abopa. Në ëñënämaï cedïmïni inte botö weca ongönämaï gobäewedäni,’ anceboimpa,” ante Itota apënegacäimpa. 
Ayë weetë odömöninque Itota ïïmaï apënecantapa. “Ïninque ede botö apënebo ëñëninque në ëñente cedäni ïñömö tömënäni waocä në ëñengä inte nänö nö ëñente ceï baï cedänipa. Në ëñengä ïñömö tëëmoncaa mënongampa. 
Tëëmoncaa mënongä ate cööne nanguï ce ate epë eyede äninque pö tapempa. Ayë woboyë nanguï pëmente pö incete oncö tëëmoncaa mënonte ongö ïninque edö cete cabente bobente guiiquïï. Në ëñente cedäni ïñömö mänïñömö mënongä baï inte todänipa. 
Weetë botö apënebo ëñëninque në ëñënämaï cedäni guiquënë tömënäni ïñömö waocä ocai ömecacä nänö ëñënämaï ceï baï cedänipa. Në ömecacä ïñömö ëmönaiya aquïï ïñömö mënongampa. 
Aquïï ïñömö mënongä ate cööne nanguï ce ate epë eyede ante tapempa. Ayë woboyë nanguï pëmente pö adinque mänincö öñonte etewo goquinque ede do acapowate bogoce të go weempa. Në ëñënämaï cedäni ïñömö mänïñömö mënongä baï inte wedänipa,” ante Itota odömonte apënegacäimpa. 
Mäninganca ante ïinque apënecä ëñëninque tömänäni, Quïnö baï angää, ante guïñente wedinque, 
Wïï mönö ïmonte në odömönäni näni odömönö baï tömengä ïñömö në angä inte baï ede godömenque nöingä ante odömongä ëñëmompa, ante tedegadänimpa. 
﻿Mänïï änanquidi ongöninque ïinque apënete weengä adinque teiyënäni tömengä mïñë weengadänimpa. 
Tömengä mïñë tee empote weë goyönäni wacä baate ëñawengä ïnongä inte eyepë pö bee tëninque Itota önöwa gäänë ede weëninque apënecantapa. —Awënë, Bitö Ao ämi inte wade caabi ïninque botö waintai baabaïmopa. 
Äñongante Itota pede weempo gampo caadinque, —Ao ämopa. Bitö waintai baacebiimpa. Angä ïninque ñömëintai nänö ëñadintai de baadinque tömengä waintai ede do baacantapa. 
Itota ede tömengä ingante, —Botö ebänö ceboo, ante wadäni ïnänite mäo apënedämaï ïmäwe. Weetë, Näwangä impa, ante acedänimpa, ante cedinque bitö, Wengonguï quï, ante në godongä weca töingä godinque waintai bitö baadintai odömömi acecäimpa. Ayë Möitee wodi wee ante nänö angaincoo baï ente pöninque bitö waintai bitö baadï beyë ante ede, Wengonguï quï, äninque në godongä ingante pede godömi encecäimpa, ante Itota angacäimpa. 
Mänïï pöninque Capënaömö pö guiiyongä odömäno tontadoidi awënë capitäö ince, Itota pönö cececäimpa, ante apënecete ante pongantapa. 
Pöninque tömengä, —Awënë, botïmote në cecä ïñömö cömäingä badinque nanguï pönï nantate oncönë öñongampa cebii. 
Ante äñongante Itota, —Gote cebo waa bacä ae. 
Angä ëñëninque, —Awënë ëñëmi. Botö waëmö ïmopa diyë bitö botö oncönë pö guiiquïmii. Ede bitö adoyömö ongöninque ämi ïninque botö ïmote në cecä waa bacecäimpa. 
Bitö ïñömö Awënë Wengonguï ingante në ëñente cedömi ïmi baï botö adobaï wacä awënë ingante në ëñente cebo ïmopa. Ïninque botö awënë ëabo inte botö awënë beyenque ämo ëñëninque tontadoidi weetë guïñente wedinque botö änö ante ëñente cedänipa. Ïninque adocanque ingante botö, Goe, ämo ëñëninque ede do gocampa. Wacä ingante, Pöe, ämo ëñente pongampa. Ayë botö ïmote në cecä ingante, Cee, ämo ëñëninque ede do cecampa. 
Ante tontado capitäö nanguï ëñengä inte apënecä ëñente wedinque Itota weetë tömengä mïñë tee empo pönäni ïnänite apënedinque, —Mïnitö ïmïnite näwangä ämopa. Mönö idegocabo ïñömonte mäningä wede pönengä ingä baï adocanque ince ede de angä awedö, angantapa. 
Incete ïïmaïnö ante apënebo ëñëedäni. Mönö wëmëidi Abadäö wodi Iteca wodi Aacobo wodi öönedë Awënë Odeye ëëmë ponte waa beyönäni ede nenque tamönö gämënö quëwënäni tönö nenque guiidö gämënö quëwënäni ïñömö idegoidi ïnämaï ïnäni ince teiyënäni adoyömö pöninque mönö wëmëidi tönö godongämë becedänimpa. 
Weetë Wengonguï Awënë Odeye öme në guiiquënënäni guiquënë tömënäni wëmö ïñömö, näni guingo imonte Ye ye weyömö mänïñömö guitodonte wequïnänidö anguënë. 
Äninque Itota weetë tontado capitäö ingante, —Ñöwo wade goe. Bitö pönënö baï do bacëimpa. Ante äñongä adoyedë Itota nänö änïñedë ince awënë ingä në cecä do waa bagacäimpa. 
Ayë Itota mänïñömö pöninque Pegodo oncönë pö guiite ayongä Pegodo nänöogengä wäänä daicawo gawente möïmoga öñongä acantapa. 
Adinque tömengä önompo pede weempote bei ongongä ate onquiyengä weetë gance badinque engë gantidinque Itota beyë pönö cecantapa. 
Mänïöne gäwadecë ba ïninque wëne tönö quëwënäni teiyënäni ïnänite ente pönäni adinque adodeque äninque Itota wëne inte wido cecantapa. Ayë quïëmë quïëmë nantate wewënäni ïnänite, Waa baedäni, angä waa badänitapa. 
Itota mänömaï cecä ïninque Wengonguï beyë në apënecä Itaiya wodi do ïïmaï ante nänö angaïnö baï ïinque batimpa. “Mönö nantate wewëmämo ö ëninque mönö daicawoidi teëmente gote mäo wido cete baï cedinque tömengä teëmente wengä beyenque quëwëmö ïmompa,” ante Itaiya nänö angaïnö baï Itota cegacäimpa. 
Itota ïñömö, Teiyënäni godämë gongënäni awedö, ante pönëninque tömengä mïñë në godäni ïnänite, Gäwapë ëmë wedeca mantamïni taoboedäni. 
Äninque ayë ongöñongante wacä tömënäni näni wee yewëmongaïnö ante në adingä inte në odömongä ïnongä inte Itota weca pöninque, —Awënë në Odömömi ëñëmi. Bitö edömë goyömite botö bitö mïñë pö goceboimpa. 
Angä ëñëninque Itota weetë ede, —Babe guintaidi ïñömö ontatodë monguï ëadäni ïnänipa. Ayamöidi ongonta ëadäni ïnänipa. Botö Waobo ëñagaïmo guiquënë monguï ömaabo ïmo apa ponce ämii, ante Itota wee apënegacäimpa. 
Ayë wacä tömengä ëmïñengä ince tömengä ingante, —Awënë ëñëmi. Botö täno gote botö wempo wengä ate daga wente ate pömoe. 
Äñongante Itota weetë, —Ïñempa në wëwocadäni ince tömënäni guiidënäni wënäni ate ee abi daga wencedänimpa. Bitö weetë botö mïñë ee pöe, angacäimpa. 
Mänïï tao gocete ante wipodë guiiyongä tömengä mïñë në godäni godongämë guiidinque tömengä tönö tao godänitapa. 
Tao wogaa goyönäni woboyë ïñontobë nanguï pönï pëmëninque epë mengonta mengonta pöninque gao gao goyonte wipo ñäne ñäne ei guidentapa. Itota ïñömö mö ñongantapa. 
Mö ñongä adinque tömengä tönö godäni ïñömö tömengä weca gote, Ömëmoncecäimpa, ante tao cedinque, —Awënë, bete wence cemompa cebii. 
Ante äñönäni, —Mïni pönëegade, quïmë guïñëwëmïnii. Äninque tömengä engë gantidinque, Woboyë pëmënämaï ïmäwe. Gäwapë ince cedämaï në gongëmäwe, angä ëñente woboyë pëmënämaï ïñö gäwapë ince në gongëninque ñance ñance gongëmënimpa. 
Äñongä tömënäni ancai guïñëninque nämäneque tededinque, —Æcämë inte angä ëñente woboyë ince epë ince gongempa, ante guïñente wegadänimpa. 
Mänïï ëmëmäa tao ti weente Guedatabe pöñongä wëne inte quëwëna ïñömö wao wodido quëwente pöninque Itota ingante mämö bee tënatapa. Tömëna ïñömö, Waodäni taadö godämaï incedänimpa, ante wee cecete ante në pïinte cedöna inte ede, 
pö bee tëninque ogë tededatapa. —Bitö Wengonguï Wëmi ïnömi ince quïmë mönatö weca pöwëë. Ïinque bayedë möna pante wequënënö ante pönëninque bitö ñöwo do pancete ante pömitawo, ante wedatapa. 
Ante äñönate odë wengänäidi nanguï ïnäni a ongonte cënäni adinque, 
wëneidi guiquënë Itota ingante äninque, —Bitö cöwë wido cecete ante pönëmi ïninque ede odë wengänäidi baönë ämi gobaïmönipa. 
Ante ancaa tedete äna ëñëninque Itota, —Gobäewedäni, angä. Ëñëninque tömënäni tao godinque odë wengänäidi baönë guiiyönäni odencato weetë ontadäa weënömëmö ïñömö gäwapëno pogodo wei guiite becadote capo wengadänimpa. 
Becadote wënäni adinque odë wengänäidi në aadïnäni guiquënë pogodo wodii wïnonte tömënäni quëwëñömö mäo, Itota mänömaï cecä wemönipa, ante tededänitapa. Ayë, Wëneidi tönö në quëwënïna ïnate Itota mänömaï cecampa, ante wemönipa, ante apënedäni. 
Ëñëninque tömänäni Itota ingante bee tencete ante tömënäni näni quëwëñömö tate pönänitapa. Tömengä ingante adinque, Mönitö öme ïñömö quëwënämaï gobäwe, ante nanguï angadänimpa. 
﻿Mänïnö ante änäni ëñëninque Itota wade godinque wipodë go guiidinque ïmëmäa tate tömengä quëwëñömö pongacäimpa. 
Pongä adinque wadäni në cömäingä möimpataa öñöñongante ede ëmatë ëmatë bei ongöninque tömengä ingante nëente pönänitapa. Nëente pönäni adinque, Në nëente pönïnäni tönö në cömäingä wede pönente pönänipa, ante adinque Itota ïñömö në cömäingä ingante, —Botö wëmi ëñëmi. Wëne wëne bitö cedïmämo ante ñöwo ñimpo cetimpa. 
Ante apënecä ëñëninque ede në wee odömönäni guiquënë pancadäniya nämäneque pönente tededinque, “Ïingä ïñömö Wengonguï ingampa diyë mänömaï cequingää. Ede babe ancedö.” 
Ante pönëñönäni Itota tömënäni näni pönëwënö ante önöwëninque do ëñëninque ede, —Mïnitö mïmöno quïmë wïwa ante pönëwëmïnii. 
“Në cömäingä nänö wëne wëne cedïmämo ante do ñimpo cetimpa,” ante botö Wengonguï baï ämo ëñëninque mïnitö guiquënë, Wengonguï ingampa diyë mänömaï cequingää, ante pönëmïnipa. Ayë weetë, “Ængë gantidinque dao dao gocecäimpa,” ante botö Wengonguï baï cebo adinque mïnitö ede, Wengonguï ingampa diyë mänömaï cequingää, ante adobaï pönëmïni ïmaïmïnipa, ante awedö. Ïñempa mänömaïnö ante pönëmïni ïninque mïnitö ede ebänö cequënëmo ïmo ämïnii. 
Incete waodäni näni wëne wëne cedïmämo ante botö Waobo ëñagaïmo inte inguipoga quëwëninque në ämo inte ñimpo cebo quëwënänipa, ante mïnitö ede ëñencemïnimpa, ante botö ïïmaï cebopa. Äninque ede në cömäingä ingante ede, —Ængë gantidinque bitö möimpata topo cedinque ente tömëmi oncönë nëente goe. 
Angä ëñëninque cömäingä ïningä ince ede engë gantidinque tömengä oncönë wade gocantapa. 
Dao dao gocä ate wedinque godongämë ongönäni ïñömö, Æbänö cecäï, ante ëñënämaï inte guïñente wedinque, Wengonguï pönö cecä beyenque waocä ñöwo në angä badinque mänömaï cecä amönipa, ante pönëninque, Wengonguï bitö ñäö baï ëmömi inte tëï pïñente cebi amönipa, ante watapë apënegadänimpa. 
Itota ede mänïnö godömenque goce cete ayongä adocanque Mäateo ïñömö, Odömäno awënë quï bacëimpa, ante godonte ëinta näni ëincönë ongonte cecä adinque Itota guiimö adinque Mäateo ingante angantapa. —Botö mïñë pöe, angä. Ëñëninque Mäateo ede do engë gantidinque Itota mïñë tee empote wade gocantapa. 
Ayë ate Itota tömengä mïñë në godäni tönö Mäateo oncönë go guiite cengöñönäni odömäno awënë beyë në ëwënäni tönö në ëñënämaï cedäni tönö nanguï ïnäni ponte godongämë cënänitapa. 
Adinque Paditeoidi guiquënë tömengä mïñë në godäni ïnänite äninque, —Mïnitö Awënë në Odömongä ïñömö odömäno awënë beyë në ëwënäni tönö në ëñënämaï cedäni tönö quïmë godongämë cëwengää. 
Änäni ëñëninque Itota, —Në waa ingä guiquënë, Cebi waa baboe, änämaï ingampa. Në wëne wëne inte wecä guiquënë dotodo ingante, Cebi waa baboe, ante do aa pecampa. 
Pancadäniya, Nämä ince nö entawëmo ïmopa, ante në änäni ïnänite adinque botö në dotodo baï adobaï ïnömo inte tömënäni ïnänite aa pedämaï inceboimpa. Wadäni guiquënë, Nämä wëne wëne cebo ïmopa, ante në änäni guiquënë, Wengonguï gämënö poncedänimpa, ante botö tömënäni ïnänite aa pece pönömoimpa. “Baö, Wengonguï quï baquimpa, ante në iya tänäni ïnänite wïï aïnëwedö, weetë godö waadete waa cedäni ïnänite aïnëmo ïmopa,” ante Wengonguï angä apa quëwënäni. Ñöwo ede godinque Wengonguï nänö änö ebänö ante angä ëñente pömäewedäni, ante Itota apënegacäimpa. 
Mänïñedë Wäö mïñë në godäni pöninque Itota ingante äninque, —Paditeoidi tönö Wäö mïñë möni gocabo tönö mönitonque Wengonguï beyë ante ee ate wïï cëmönipa. Bitö mïñë në godäni guiquënë quïnante Wengonguï beyë ante cedämaï inte ede do cënänii. 
Änäni ëñëninque Itota weetë, —Onguïñengä në monguingä nänö wente ente në pönäni baï ïnönäni inte botö mïñë në godäni ïñömö edö cete wewente baï cënämaï inguïnänii. Weetë ayë ate guiquënë, Monguingä, näni në änongä baï ïñömote wadäni ponte botö ïmote ö ente gocedänimpa. Mänömaï cedäni ate botö mïñë në godäni ïñömö mänïñedë ate weetë cënämaï inte wecedänimpa, ante apënedinque Itota godömenque ïïmaï ante apënegacäimpa. 
“Waocä dice mïincoo ëninque pedencooga pönö tadömonguingäa. Mänömaï cecä ïninque ede mïincoo ince dobe gäni tamonte guipite ate godömenque wänä tente baquënë. Mïnitö, Awente baï cënämaï inte waa quëwengëimpa, ante mïni änewënö guiquënë pedencoo baï inte ëwenguincoo baï ënepa. Codito nempo watapë quëwengëimpa, ante botö apënedö guiquënë mïincoo baï inte quëwenguïne ënepa. Ïninque ëwenguïne tönö quëwenguïne ede edö cete adoyömö ëñente cequïï. 
Ayë adobaï yowepë biïnömë näni ämë mïïmë ëninque waodäni edö cete picë ëmontaicadedë godö pe ñïñenguïnänii. Ede picë ëmontaicadedë pe ñïñënäni ïninque yede ëninque etewo goquïnö anguënë. Weetë ede ëmontai mïincadedë pe ñïñente ate yede ëninque tei ebënämaï ee ongöñö ede mïïmë tönö ëmontaicade adobaï ee ongongëimpa, apa quëwëmïnii,” ante Itota apënegacäimpa. 
Tömënäni ïnänite tece apëneyongä wacä tömënäni odömöincö awënë ïnongä inte Itota weca ponte ede weëninque apënecantapa. —Botö wëñengä baquecä ïñömö ede dobe wence cecampa cebii. Bitö ponte tömengä ingante gampobi ate quëwencecäimpa. 
Angä ëñëninque Itota ïñömö engë gantidinque tömengä tönö goyöna tömengä mïñë në godäni godongämë godänitapa. 
Idöme goyönäni ede wacä onquiyengä wantepiyë dote wadepo cöwë wepë wante bidämaï weë wewëningä ïñömö ñöwo Itota önöñabe ïnö pöninque tömengä weocoo yewedecooque gampocantapa. 
“Tömengä weocooque gampote waa bawënëmote,” ante onquiyengä nämä pönëninque gampocantapa. 
Gampocä ate Itota dadi ëmëmonte adinque, —Onquiyëmi, wewënämaï ïe. Bitö wede pönënö beyë ede wante bawënëmipa. Ante äñongä do ede wante bawënengacäimpa. 
Itota mänïï godinque awënë oncönë go guiite ayongä në ööña baï öönäni tönö nanguï ïnäni cegonte Ye ye wedäni ïnänite adinque, 
tömënäni ïnänite, —Gä goedäni, äninque, Ïñempa ïñömö wëñengä wodi wïï ëmëwo wengampa. Önonque ede mö ñongampa. Angä ëñëninque tömënäni, Angantedö amïni, ante tömengä ingante badete todänitapa. 
Ayë mänïï angä taodäni adinque Itota pö guiidinque wëñengä baquecä wodi ingante pede weempo bei ongonte töö ëmengä ate wëñengä engë ganticantapa. 
Mänömaï cecä adinque në adäni ïñömö gode ä gode ä cedäni ate mänïñömö quëwënäni tömänäni ëñengadänimpa. 
Itota wade gote godömenque goyongä babetamöna tee empo ponte aa pedinque, —Awënë Dabii pëïmi ïnömi inte mönatö ïmönate pönö waadete waa cebi ëmönae, ante ancaa aa pedatapa. 
Aa peyöna tömengä ede oncönë go guiicä adinque adoyömö pö guiidatapa. Guiida adinque Itota tömëna ïnate, —Mïna änö ante nö waa cequïmo, ante pönëmïna. Äñongante, —Ao. Awënë, bitö änö baï cecebiimpa, ante pönëmönapa. 
Apëneda ëñëninque Itota pede gopo gampomöninque, —Në pönëmïna ïnïmïna inte mïna pönenganca do waa bacemïnaimpa. 
Ante äñongä ede tömëna awinca wi ëmonte baï adatapa. Itota ïñömö ede, —Botö cedïnö ante apënedämaï inguënë quëwëmïnaa. Ede pe wëëneyömïna ëñënämaï incedänimpa, ante nanguï angantapa. 
Ïninque wade godinque Itota nänö änïnö ante wïï ëñente cedinque tömëna, Itota mänömaï cecä waa bamontamönapa, ante tömäme mäo apëneda ëñengadänimpa. 
Wade goyöna ede wëne tönö cecä inte babetadecä ïnongä ingante Itota weca ente pönäni. 
Adinque wëne ingante Itota wido ceyongä babetadecä ïningä ïñömö ede do tedecä adinque tömänäni ancai guïñëninque, —Itota nänö cedö baï mönö idegocabo adocanque ince dice cecä atamongaa, ante wedänitapa. 
Paditeoidi guiquënë, —Wëneidi awënë tönö cedingä inte tömengä wido cecä apa änewënänii, ante pïingadänimpa. 
Itota ïñömö nanguï näni quëwëñömö ayë wedenque näni quëwëñömö wayömö wayömö godinque Wengonguï angä näni ëñente yewëmongainta ate odömöincönë go guii go guii cedinque odömongä adänitapa. Ayë, Mönö Awënë Odeye inguipoga oo ponguïnö anguënë, ante nänö waa pönï änïnö ante apënecä ëñënänitapa. Ayë quïëmë daicawo cepämo adinque quïëmë wence cete wewënö adinque tömengä godö cecä waa badänitapa. 
Cëningancoo baï waodäni ince bacoo ïnäni ïñönäni në aadingä de angä baï ïnänipa, ante acantapa. Mänömaï ïnäni inte babeidi wïñaate wedïnäni baï engë gantidämaï ïnäni baï waodäni ince wewëñönäni Itota tömënäni tönö godongämë wewente baï pönengantapa. 
Ayë tömengä mïñë në godäni ïnänite apënedinque, Tömëmoncoo bacoo baï ïnäni ïñönänite tä pete ïnäni baï në gode änäni ïñömö mënäniya pönï ïnänipa cemïnii. 
Tömëmoncodë gequï angä Awënë ïñongante mïnitö tömengä ingante apënedinque, Tömëmoncodë në gequïnäni da godömi gote gete baï äñete poncedänimpa, ante Wengonguï ingante apëneedäni, ante Itota apënegacäimpa. 
﻿Ayë ate tömengä mïñë në godäni önompo tipempoga go mënäniya mänimpodäni ïñönänite Itota äñecä pönäni ate tömengä, Botö pönö cebo ate mïnitö në ämïni badinque wëneidi në wentamö ëwocadäni ïnänite wido cecemïnimpa, angantapa. Ayë, Quïëmë daicawo gawënäni ince quïëmë beyë wence cete wewënäni ince mïnitö eyepë inte godö cemïni ate në wewënïnäni waa bacedänimpa, ante pönö cegacäimpa. 
Itota nänö në da godönïnäni önompo tipempoga go mënäniya mänimpodäni ïnänipa, ante adinque, Dote, ante näni gocabo ïnänipa, ante tededänipa. Tömënäni ïïmaï ëmönäni ïnänipa. Tänoda Timönö Pegodo mönö änongä tönö Æntade näna caya ïnapa. Ayë Tebedeo wëna Tantiago tönö Wäö näna caya ïnapa. 
Pedipe tönö Batodömëë mënaa ïnapa. Odömäno awënë beyë në ëwëningä Mäateo tönö Tömato mënaa ïnapa. Adepeo wengä Tantiago tönö Tadeo ïnapa. 
Wacä, Mönö öme ingëimpa, ante në nanguï cedingä ince wacä Timönö ingampa. Ayë Itota ingante odömonte në godonguingä Codaa Icadiote mönö änongä ingacäimpa. Mänimpodäni Itota mïñë näni, Dote, ante gocabo ïnänipa. 
Ïninque Itota mïñë näni, Dote, ante gocabo ïñönänite tömengä, “Mïnitö idegoidi ïnämaï ïnäni taadö godämaï inte ede Tämadiaidi näni quëwëñömö go guiidämaï ïedäni, ante da godongantapa. 
Ede cëningäidi obegaidi gueogë gote baï ïnönäni inte mönö idegocabo taadö oda cedinque tömënäni näni wë womonte wenguïnö godänipa, ante adinque mïnitö tömënäni weca gote ceedäni. 
Godinque mïnitö, Öönedë Awënë Odeye oo poncecäimpa cemïnii, ante mäo apënemïni ëñencedänimpa. 
Ayë quïëmë beyë nantate wewënäni adinque godö cemïni ate waa bacedänimpa. Do wënïnäni ïnänite godö cemïni ate ñäni ömëmoncedänimpa. Baate ïnäni ïnänite godö wade caamïni waintai baacedänimpa. Wëneidi inte godö wido ceedäni. Botö önonque änämaï inte pönö cebo ënïmïni inte mïnitö botö cebo baï adobaï cedinque wadäni ïnänite änämaï inte önonque godö cemïni encedänimpa,” ante Itota angantapa. 
Ayë, “Mïnitö goce cedinque, Godonte ëinta, ante tiguitamö ince oodo ince padata ince ede wente ëincadedë da wente ënämaï ïedäni. 
Ede wadäni beyenque në cecä ïñömö tömengä eyepë ente quëwencecäimpa cemïnii. Mäincoo da wenguincade ënämaï inte goedäni, Weocoo mïni ëñacooque ëñate awencata mïni ëwataque ëwate ongonto mïni nëentoque nëente goedäni,” angantapa. 
Ayë apënedinque Itota tömengä mïñë në godäni ïnänite angantapa. “Nanguï pönï näni quëwëñömö ince wedenque ïnäni näni quëwëñömö ince mïnitö mänïñömö go guiidinque waocä në nö cecä ingante ante diqui minte adinque mäningä oncönë go guiite owodinque wayömö mïni go quëwenganca mänincönenque quëwëedäni. 
Mänincönë go guiidinque, Ïñänäni, waa quëwëedäni, äedäni. 
Ayë äninque, Mïnitö weca ebänö pö guiite quëwenguïmönii, äñömïni Ao änäni ate mïnitö tömënäni weca go guiite gänë pönëninque ee quëwëedäni. Weetë nö cedämaï ïnäni adinque mïnitö ede ee quëwënämaï ede wade gomïni wecedänimpa. 
Ede, Pöedäni, änämaï ïnäni adinque ayë mïnitö apënemïni ëñënämaï ïnäni ïninque mïnitö weetë tömënäni oncodo tao godinque, Mïnitö quëwëñömö näwate awedö, ante odömoncete ante cedinque önöwa wade wade cewate wade goedäni. 
Ede näwangä ämopa. Botö apente anguïöne ïñonte Todömä ïñömö quëwengaïnäni tönö Gömoda ïñömö quëwengaïnäni tönö nanguï pante wewëñönäni mïnitö ïmïnite në Baa änäni guiquënë godömenque pante ede wewencedänimpa,” ante Itota tömënäni ïnänite da godongä godänitapa. 
Ayë äninque Itota, “Cöwä aedäni, angantapa. Mïnitö ïñömö në cëningäidi baï ïñömïnite botö ïñömö mëñe baï ïnäni weca da godömo godinque mïnitö tente nämä wee cecete ante nänö ëñente cebaï adobaï ëñente ceedäni. Weetë ede equemö nänö ee cebaï mïnitö adobaï pïïnämaï inte ee cete quëwëedäni. 
Ayë ede mïnitö ïmïnite bei ongöninque waodäni tömënäni në apente änäni weca mäo pede godönäni encedänimpa. Ayë godömenque tömënäni odömöincönë mäo ente godinque mïnitö ïmïnite tei tei pancedänimpa cemïnii. Ïninque mïnitö ede, Æbänö cequïnänii, ante do ëñëmïni inte ede nämä wee aaedäni. 
Ayë, Awënëidi tönö në ëñënämaï ïnäni adobaï ëñencedänimpa, ante cedinque botö ämo ëñëninque mïnitö ïmïnite mäo pancabaa awënëidi gobedönadodoidi weca ayë tömäme awënëidi odeyeidi weca gönönäni gongëninque mïnitö botö beyë apënecemïnimpa. 
Mänïñedë tömënäni näni ente mäo gönöñedë, Quïnö baï apënequïmoo, ante guïñënete wedämaï ïedäni. Mänïñedë ede quïnö baï apënequïï, ante do ëñencemïnimpa. 
Ïñempa wïï nämä pönëninque apënequïmïni weetë mönö Wempo Önöwoca ince apënecä ëñëninque apënequïmïni ïmïnipa,” ante Itota apënegacäimpa. 
Ayë godömenque apënedinque Itota, “Mänïñedë ede näna caya ïñönate adocanque näëmë pïïninque, Wënonce, äninque tömengä tönïñacä ingante da godongä gocecäimpa. Näna wencaya ïñönate mempocä ïñömö näëmë pïïninque, Wënonce, äninque tömengä wengä ingante da godongä gocecäimpa. Ayë wëñënäni ince wempoda ïnate näëmë pïïninque mäo apënedäni ëñëninque wadäni tömënäni wempoda ïnate mämö wënönäni wencedaimpa. 
Ayë, Coditoidi ïmïnipëë, ante tömänäni botö ëmöwo beyenque mïnitö ïmïnite nanguï pïincedänimpa. Pïïnäni wewëmïni ince ecänö ïïmeca ïinque baganca wentedämaï inte botö ëmöwo beyë pïinte badämaï ingää tömengä ingante botö ëmo beyenque quëwencecäimpa. 
Mänïñedë ate waodäni togente pancete ante mïni quëwëñömö pönäni ate wedinque mïnitö ïñömö wayömö wadäni näni quëwëñömö wodii wïnöedäni, ämopa. Ede näwangä ämopa. Ede mönö Idegobe wayömö wayömö wodii wïnöninque pancayömonga goyömïni botö Waobo ëñagaïmo inte ede do ponceboimpa,” ante Itota apënegacäimpa. 
Ayë, “Në odömongä ingante pïinte ceyönäni tömengä mïñë në gocä ingante ede edö cete pïinte cedämaï inguïnänii. 
Awënë në odömongä wewente quëwëñongä tömengä mïñë në gocä guiquënë edö cete wewënämaï quëwenguingää. Ede në cecä tömengä awënë baï bacä ïninque idewaa ede ïmaimpa. Botö oncö ëacä baï në Awënë ïmo ïñömote wadäni, Wëne awënë Beedeboobi ïmidö anguënë, ante pïïnäni ince mïnitö botö tönö mïni quëwencabo ïñömïnite wadäni godömenque wëne wëne ante pïincedänimpa,” ante Itota apënecä ëñengadänimpa. 
Ayë apënedinque, “Incete tömënäni ïnänite guïñënämaï ïedäni. Ïñempa, Adämaï incedänimpa, ante quïëmë wë womonte ï ince ïincayë ate tömää wi ënete bayonte edonque pönï bacëimpa. Ayë quïëmë awëmö ceteï ince ïincayë ate edonque pönï acedänimpa. 
Botö wëmö ïñömö mïnitö ïmïnite apënebo ëñente ate mïnitö botö apënedö ante ñäö apäiyömö apënecemïnimpa. Ayë godö wente botö änïnö ëñente ate mïnitö eibe oncömanca eidinque ogë tedete apënemïni ëñencedänimpa. 
Ayë në baonque wënönäni inte önöwoca wënönämaï ïnäni ïnänite adinque mïnitö tömënäni ïnänite guïñënämaï ïedäni. Weetë ede baö tönö önöwoca tadömengadenguipo në ömëe ëwënongä ingante guiquënë mïnitö tömengä ingante guïñente weedäni.” 
Äninque, Itota godömenque apënecantapa. “Waocä ayamöidi önompo ëmempoque mänimpodäni beyë tiguitamö adotamonque ante pede godongä amïnitawo. Incete mïnitö Mempo änämaï ïñonte ayamö adocanque ince yeipodë weënämaï ingampa. 
Mönö ocaguï ince epoguïnö encamöö, ante Mempo Wengonguï do ëñëninque mönö ïmonte aacampa. 
Ede, Ayamöidi bacoo pönï ïninque önonque ïnänipa, ante në äningä inte mönö Mempo ïñömö mïnitö ïmïnite weetë waa acä apa guïñëwëmïnii,” ante Itota apënegacäimpa. 
Godömenque apënedinque Itota, “Æcänö waodäni ëñëñönäni botö ïmote Ao äninque, Bitö botö Awënë ïnömi ïmipa, ante äna tömengä öönedë eiyongante botö tömengä ingante weetë ede Ao äninque, Bitö ïñömö botö mïñë në gogaïmi ïnömi ïmipa, ante botö Mempo ëñëñongä anceboimpa. 
Weetë waodäni ëñëñönäni botö ïmote në Baa angaingä ingante guiquënë botö Mempo öönedë në quëwengä ëñëñongä botö tömengä ingante adobaï ede Baa anceboimpa,” ante Itota apënegacäimpa. 
Ayë apënedinque Itota, “Inguipoga quëwënäni piyënë cete weetedö weetë cedämaï inte quëwencedänimpa, ante cecete ante Itota ïmeca pongaingä ingampa, ante mïnitö pönëmïnitawo. Ïñempa yaëmë nëente baï pömo ïmopa. 
Botö apënedö beyë onguïñëna näna wempocaya ince näëmë pïincedaimpa, ante pömo ïmopa. Onquiyëna adobaï näna badancaya ince näëmë pïincedaimpa. Näna wentecaya ince näëmë waadedämaï inte pïincedaimpa, ante pömopa. Mänömaï cebo ïmopa, ante pönëmïniyaa. 
Ïninque, botö änö beyë näni owocabo ince näëmë waadedämaï pïincedänimpa,” ante apënegacäimpa. 
Ayë apënedinque Itota ïïmaï apënecantapa. “Ede ecänö mempo tönö wäänä ïnate edemö waadedinque botö ïmote weetë pönömenque waadeda ïñömö tömengä ïñömö botö në ëmïñengä edö cete baquingää. Adobaï wëñengä ingante edemö waadedinque botö ïmote pönömenque në waadecä ïñömö tömengä weetë botö në ëmïñengä edö cete baquingää. 
Ayë ecänö botö mïñë pöïnëna tömengä ïñömö ede, Awë botö wenguïwë, ante nëente ponte baï cedinque, Wënönäni wëmo incete Itota mïñë cöwë goceboimpa, ante poncecäimpa. Weetë ecänö mänömaï cedämaï ïna guiquënë tömengä edö cete botö në ëmïñengä inguingää. 
Æcänö nämanque pönente, Ïmecaque waa quëwenguïmo, ante änaa tömengä ïñömö quëwënämaï incecäimpa. Weetë ede, Wëmo ince wewëmo ince botö öönedë Awënë angä ëñente cöwë ceceboimpa, ante ecänö äna guiquënë tömengä ïñömö ede cöwë quëwencecäimpa,” ante Itota apënegacäimpa. 
Ayë apënedinque, “Mïnitö ïmïnite Ao äninque waocä botö ïmote do ede Ao äningä ingampa. Ayë botö ïmote Ao äninque botö ïmote në da pönongaingä ingante do ede Ao äningä ingampa. 
Wengonguï beyë në apënecä ingante bitö, Wengonguï beyë në apënebi inte pöe, ämi ïninque Wengonguï beyë në apënecä nänö paga enganca bitö adopo encebiimpa. Ayë në nö cecä ingante, Bitö në nö cebi inte pöe, ämi ïninque në nö cecä nänö paga enganca bitö adopo encebiimpa. 
Näwangä ämopa. Bitö Itota mïñë në gobi inte epë becebiimpa, ante bitö guiyangä ingante pede godömi engä ïninque bitö godönï beyë eyepë encebiimpa,” ante apënedinque Itota tömënäni ïnänite da godongä gogadänimpa. 
﻿Ayë tömengä mïñë näni, Dote, ante gocabo ïnänite ïinque apënedinque Itota wade godinque tömënäni näni quëwëñömö odömoncete ante ayë, Ëñencedänimpa, ante apënecete ante wayömö wayömö gocantapa. 
Mänïñedë ede Wäö ïñömö tee mönete ongöñongante wadäni tömengä weca pöninque, Mönö Codito ïïmaï cecampa, ante tededäni ëñente wedinque Wäö weetë tömengä mïñë goda ïnate Itota weca da godongä godatapa. 
Ïninque Wäö beyë ancete ante pöninque tömëna ïïmaïnö ante Itota ingante apënedatapa. —Bitö ïñömö dodäni näni, Në Ponguingä, ante në angaïmi adobi ïmitawo. Weetë tömënäni näni në angaïmi ïnämaï ïmi ïninque bitö weetë, Wacä ponguingä, ante wänö cöedäni, ämitawoo. Æbänö mönitö cequïmönii, ante ëñencete ante wemönipa. 
Ante äñönate Itota weetë, “Mïnatö ponte ëñëñömïna botö ebänö apënebo ëñëmïnatawo, ante ayë, Botö ebänö cebo amïnatawo, ante mïnatö weetë Wäö weca gote mäo apënemïna ëñengäeda. 
Botö godö cebo ate babetamö ïnïnäni ince waa bamonte adäni amïnapa. Cömante ïnïnäni ince waa bate dao dao godäni amïnapa. Baate ïnïnäni ince ëmontai waëmontai baadäni amïnapa. Babetamonca ïnäni ïñönänite botö godö cemömo ate önömonca waa bamoncate ëñënäni amïnapa. Do ëmëwo wente öñönäni ïñönänite botö godö cebo ate ñäni ömëmönäni amïnapa. Ömaadäni inte weyönänite botö Wengonguï waa pönï nänö pönö cegaïnö ante apënebo ëñente todäni amïnapa. 
Ayë, Botö beyë waocä wïï pïinte wade gocä ïñömö tömengä watapë nänö quëwenguinque ede oda cedämaï incecäimpa, ante apënebo ëñëninque mïnatö Wäö ingante mäo adodö ante apënemïna ëñengäeda,” ante Itota angantapa. 
Angä ëñëninque Wäö beyë në änïna wade goyöna ede Itota weetë tömänäni ïnänite, Wäö ebänö ingää, ante apënecantapa. “Mïnitö guiquënë quïnö acete ante önömeca gomïnitapa. Cëwipa woboyë pëmente ate ëmënö ede ëmënö ede gobaingä ingante mïnitö dice ace gomïnitawogaa. 
Ïninque ede quingänö ingante acete ante gomïnitapa. Waocä weocoo waëmoncoo mongënongä ingante mïnitö dice ace gomïnitawogaa. Ïñempa waëmoncoo mongengä ïñömö awënë oncönë quëwengä apa quëwënänii. 
Ïninque ede quïnante gomïnitawo. Mïnitö mïni në go ace cedongä ïñömö ede Wengonguï beyë në apënecä ingantawo. Näwangä impa. Wengonguï beyë në apënecä Wäö ingampa. Incete tömengä wïï Wengonguï beyë në apënegaïnäni baï ïnongä inte godömenque nanguï cecä ingampa, ante apënebo ëñëmaïmïnipa. 
Wengonguï ïïmaï angampa, ante yewëmongatimpa. ‘Botö beyë në apënecä ingante da pönömo pöninque tömengä taadö täno beyente baï cececäimpa. Tömengä bitö Codito ïmi beyë ante taadö waa pïnonte baï waa cececäimpa.’ Mänömaïnö ante dodäni adocä Wäö ingantedö ante pönëninque yewëmongadänimpa. 
Ñöwo ïñömö ämo ëñëedäni. Ïmeca mïni ëñagaincabo ïñömïnite epënë mönö në guidönongä Wäö adocanque ñënengä ïñongante wacä tömengä baï ede de angampa. Incete öönedë Awënë Odeye nempo quëwënäni ïñönäni adocanque guiyangä pönï ingä incete Wäö pönömenque wedangä ingampa,” ante Itota apënecantapa. 
Ayë ïïmaï ante godömenque apënecantapa. “Wäö täno nänö apënedöñedë ayë godömenque ñöwo ganca tëï pïñënäni pogodo pöninque, Öönedë Awënë Odeye nempo mönö wäänë guiicëimpa, ante tee tate guiite baï cedinque, Mönö Awënë incecäimpa, ante ede ö ente baï cedänipa. 
Ede Wengonguï beyë në apënegaïnäni tönö, Ïïmaï ceedäni, ante në wee angaingä tönö tömënäni tömänäni ede, Awënë poncecäimpa, ante cöwë Wäö nänö ponganca apënegadänimpa. 
Ïninque, Ediya wodi ayë poncecäimpa, ante näni në änongä Wäö ïñömö adocä ingampa, ante pönëmïniyaa. 
Ëamonca ongonte ëñëedäni,” angantapa. 
Godömenque apënedinque Itota ïïmaï angantapa. “Inguipogaque ante në quëwënäni ïñömö quingämë baï ïnänipa. Quïëmë baï ede quëwënänipa. Wëñënäni mönö godonte ëïñömö të contate owempodäni näni owempodö baï ede adobaï cedänipa, ante awedö. Wëñënäni näni owempote cecabo ince ëëmë cete baï owempote cedinque wadäni ïnänite aa pedänipa. 
‘Mïnitö beyë ööña we we ööñömöni mïnitö weetë ede äwadämaï ïmïnitapa töö,’ ante owempodinque wëñënäni pïinte tedewënänipa. Ayë weetë, Waocä do wengä ate näni webaï ante wëñënäni näni owempote cecabo ïñömö, ‘Mönitö Ca ca weyömöni mïnitö weetë ede wedämaï ïmïni wemönipa,’ ante pïïninque aa pedäni baï ñöwodäni ïñömö ede adobaï pïinte tedewënäni ïnänipa. 
Ïïmaï ede impa. Wëñënäni näni wedö baï Wäö ïñömö cenguï cënämaï tepë bedämaï ponte quëwëñongante ñöwodäni guiquënë, Wëne tönö Wäö quëwengampa, ante pïïnänipa. 
Ayë weetë botö Waobo ëñagaïmo inte ede ponte në cente bete quëwëmo adinque botö ïmotedö ante mïnitö ïñömö, Cëowëobi inte cëmipa. Beowëobi inte bebipa, ante badete tomïnipa. Ayë godömenque, Odömäno awënë beyë në ëwënäni tönö në ëñënämaï cedäni ïñönänite bitö tömënäni ëmigo ïmipëë, ante botö ïmote pïïninque mïnitö wëñënäni näni pïinte aa pedö baï änewëmïnipa töö. Incete, Në nö ëñënäni ïñömö nö cedänipa, ante adinque, Näwangä nö ëñënänipa, ante mönö ëñengëimpa,” ante Itota apënegacäimpa. 
Ayë, Mïnitö quëwëñömö botö bamönengë nanguï cebo adïmïni ince mïnitö wëne wëne mïni cedïnö ante, Ancaa wewente awedö, ante dice wemïnitawogaa, ante pïïninque Itota wayömö wayömö tömengä nänö nanguï cedïñömö quëwënäni ïnänite ïïmaïnö ante mä pïingantapa. 
“Codatïï ïñömö quëwëmïni ëñëedäni. Betaida ïñömö quëwëmïni ëñëedäni. Mïnitö mïni wewenguinque ëñënämaï cete quëwëmïnidö anguënë. Ede botö mïnitö weca tëï pïñente botö cedï baï Tido näni quëwengaïñömö Tidöö näni quëwengaïñömö adobaï cebo baï mänïñömö quëwengaïnäni ïñömö tömënäni dobe wëne wëne näni cegaïnö ante ñimpo cedinque weocoo göme ëmoncoo wëñadinque gönai öni pecate Ca ca wecegadänimpa. 
Ïninque mïnitö ïmïnite ämopa. Wengonguï nänö apente anguïöne ïinque bayonte Tido ïñömö quëwengaïnäni tönö Tidöö ïñömö quëwengaïnäni ïnänite nanguï pangä wewënäni incete tömengä mïnitö ïmïnite godömenque pangä wewencemïnimpa. 
Ayë Capënaömö ïñömö quëwëmïni ëñëedäni. Mïnitö ïmïnite Wengonguï dice öönedë wo ëentodongä ei gote toquïmïniyaa. Ïñempa tadömengadenguipo weentodongä guii wecemïnimpa. Ede botö mïnitö weca tëï pïñente botö cedï baï Todömä näni quëwengaïñömö adobaï cebo baï tömënäni näni quëwengaïñömö ede godömenque ñöwo ganca ede më ongoncedönimpa. 
Ïninque ede ämo ëñëedäni. Wengonguï nänö apente anguïöne ïinque bayonte Todömä quëwengaïnäni ïnänite nanguï pangä wedäni incete mïnitö ïmïnite godömenque pangä wecemïnimpa,” ante Itota tömënäni ïnänite pïingacäimpa. 
Ayë mänïñedë Wengonguï ingante apënedinque Itota, “Mempo ëñëmi. Wadäni nämä ocai encadäni tönö nanguï adinque në ëñënäni tönö mänïnö bitö ëñengaïnö ante ëñënämaï incedänimpa, ante cedinque bitö cegaïnö ante wë wodonte baï pe wëënegabiimpa. Weetë ede wëñënäni näni pönënö baï në pönënäni ïnänite weetë bitö edonque odömömi adinque do ëñënänipa. Bitö öönedë Awënë ingaïmi inte inguipoga Awënë adobi ïnömi inte ede mänömaï cebipa, ante adinque botö bitö ïmite waa ate pönëninque apënebopa. 
Mempo, bitö tömëmi änö baï cedinque waa cebi adinque botö Ao ämopa,” ante Wengonguï ingante waa apënecantapa. 
Wengonguï ingante ïinque apënedinque Itota godongämë ongönäni ïnänite weetë apënecantapa. “Botö Mempo nö ëñengä inte pönö odömongä beyenque botö ïñömö tömänö ante në ëñëmo ïmopa. Ayë, Botö tömengä Wëñëmo ïñömote botö Mempoque botö ïmote në againgä ïñongante wadäni adämaï ïnänipa. Weetë ede Mempocä ingante botö tömengä Wëñëmo ïnömo inte adoboque në agaïmo ïmopa. Ïninque, Botö abo baï ïïnänique adobaï ate baï pönencedänimpa, ante cedinque botö mïnitö ïmïnite odömömo adinque mïnitö adobaï Mempocä ingante në ate baï pönëmïni bamïnipa.” 
“Teëmë mongente baï nangë batawëmïni ïninque mïnitö botö weca pömïni ate botö weetë teëmë mongente mïni wewënö ante ö ëmo ate mïnitö weetë gance pönente guëmancemïnimpa. 
Ede botö mïmöno gänë pönëninque nämä beyenque änämaï quëwëmo adinque mïnitö botö weca pömïni ïninque botö mïnitö tönö ïñacabo ceceboimpa. Ede wagadada awempaa goti wïmoncate äämencaque goda baï möna guëa cecaya bayömöna botö nö ëñënömo inte pönö odömonte apënebo ëñëninque mïnitö önöwoca wampo pönente guëmancemïnimpa. 
Ede botö tönö äämencaque baï cedinque bitö ïñömö oo wïmoncadimpa mongente baï ede do cecebiimpa. Botö mongencoo wodëï ïñonte bitö weetë ede wodëï mongente gote baï nangë badämaï incebiimpa,” ante Itota ïinque apënegacäimpa. 
﻿Mänïñedë guëmanguïöne ïñonte Itota tömëmoncodë teceguedencodë gocantapa. Goyongä tömengä mïñë në godäni guiquënë gëwente wedinque tömëmö tä pe tä pe ëninque tece cence cedäni. 
Adinque Paditeoidi guiquënë Itota ingante weetë, —Bitö mïñë në godäni ebänö cedänii, ante cöwä aquënë. Ïñempa, Guëmanguïöne ïñonte mänïnö baï cedämaï ïedäni, ante dodäni näni wee angaïnö ante ëñënämaï inte ïïnäni ïñömö do cedänipa töö. 
Ante pïïñönänite Itota, —Mïnitö ïñempa docä Dabii wodi tönö godongämë godäni tönö gëwente wedäni ïninque tömengä ebänö cegacäï ante yewëmonte ongö incete mïnitö ïñömö adämaï inte baï änewëmïni awedö. 
Tömengä ïñömö Wengonguï oncönë go guiicantapa. Mänincönë, Wengonguï quï, ante në godönänique cenguï impa, ante wee näni angaïnö baï cedinque tömënäni, Wengonguï quï, ante päö ñonce ñonce cedönänimpa. Incete mänïï päö wïï Dabiidi cenguï ïnï ince Dabii do cengantapa. Ayë tömengä tönö cegönäni adobaï godongämë cengadänimpa. 
Ayë, Wengonguï quï, ante në godönäni ïñömö Wengonguï oncönë ñënencönë ïñömö önöneque näni cebaï guëmanguïöne ïñonte adobaï cedäni incete wentamö entawënämaï önonque cecedänimpa, ante Möitee wodi wee yewëmongacäimpa. Mïnitö ïñömö mänïnö ante adämaï inte baï änewëmïnipa töö, angantapa. 
“Ayë apënebo ëñëedäni. Mïnitö, Wengonguï oncö ñënencö waa pönï ongoncompa, ante ayömïni ede botö ñöwo mïnitö weca në ongömo guiquënë wïï Wengonguï oncö baï ongömo inte wïï önömoque ongömopa. Weetë ede nämä nö cedömo inte botö ïñömö ede godömenque waa pönï ongömo apa quëwëmïni. 
Incete, Wengonguï ïïmaïnö ante apënecampa. ‘Wengonguï quï, äninque mïni iya tänö ante pönömenque waa adinque botö në waadete mïni godö waa cedö ante godömenque waa abopa,’ ante Wengonguï angampa. Ïninque mïnitö ïñömö Wengonguï nänö angaïnö ante ëñëmïni inte baï ïïnäni wentamö mongënämaï ïñönänite, Mïni pante wequinque mänömaï cemïnipa, ante apente pïïnämaï incedömïnimpa. 
Botö ïñömö Waobo në ëñagäïmo ïñömö Teiyë Awënë ïnömo ïmopa. Ïninque botö në guëmanguïöne Awënë ïnömo inte ede, Guëmanguïöne ïñonte ede ebänö cequïï, ante adobo në Ämo ïmopa,” ante Itota apënegacäimpa. 
Äninque wade godinque Itota ïñömö Wengonguï angä näni ëñente yewëmongainta ate oodeoidi näni odömöincönë go guiigacäimpa. 
Mänïñömö nï cömampoingä a ongongä adinque Paditeoidi guiquënë, Itota wapiticë cecä ïninque mönö mäo pïinte angëimpa, ante në änäni inte tömengä ingante änänitapa. —Guëmanguïöne ïñonte wacä waa bacecäimpa, ante ceedäni, ante Wengonguï wee angantawo. 
Ante Itota ingante äñönänite tömengä weetë, —Guëmanguïöne ïñonte waocä tömengä cëningä ontatodë goyë guii adinque mïni waocabo ïmïni ince ecämë pede guiipote ënämaï ïmaingää. 
Cëningä önonganque ïñongante waocä ïñömö waëmö pönï ingampa, ante adinque guëmanguïöne ï incete waodäni beyë cöwë waa cecëimpa, ante ämo ëñëmaïmïnipa. 
Äninque nï cömampoingä ingante weetë, —Pede pompobi, angä. Ëñëninque tömengä pede gopodinque ëmempo baï waa empocä bacantapa. 
Adinque ede Paditeoidi guiquënë wade godinque, Æbänö cete tömengä ingante wënömö wenguingää, ante godongämë pönëninque tedegadänimpa. 
Tömënäni, Wënongëimpa, ante pönente tededäni wedinque Itota ïñömö wade gocantapa. Wade goyongä teiyënäni tee empo godäni ate wedinque tömengä godö cecä ate në wëne wëne inte wewënïnäni tömänäni waa badänitapa. 
Ayë në waa badïnäni ïnänite, Mïnitö, Botö ebodö ïmo, ante mäo apënedämaï ïedäni, ante wee angantapa. 
Ïninque Itaiya wodi Wengonguï beyë në apënecä ïïmaïnö ante nänö yewëmongaïnö baï ïinque cetimpa. 
“Wengonguï ïïmaï ante apënecampa. Botö ïmote në cequingä incecäimpa, ante botö në apente ënongä ïñömö a ongongä aedäni. Adocä botö në waadedongä ïñongante botö tömengä ingante adinque watapë tobopa. Botö Önöwoca ingante da pönömo ente ëwocadinque botö ïmo në cecä ïñömö, Botö nö cete apente anceboimpa, ante tömengä oodeoidi ïnämaï ïnäni ïnänite mäo apënececäimpa. 
Incete tömengä wïï weetedö weetë pïincecäimpa. Ogë tededämaï incecäimpa. Waodäni taadö godinque tömengä dice Ye ye ante tedecä ëñënäniyaa. 
Cëwipa bede nëënimpa wä tadämaï ïnäni baï waocä wewengä ïñongante tömengä adobaï në wewengä ingante wido cedämaï ingampa. Ayë gongapencade cömencaguï mïni tente tëëmämoque go adinque pï ongömönämaï ïnäni baï tömengä adobaï waocä wenteye bayongante tömengä ingante godö pïïnämaï ingampa. Adocä botö ïmote në cedongä ingaingä inte tömengä në Awënë nänö baganca cöwë nöingä ante apente äninque cöwë waa cececäimpa. 
Ayë botö ïmote në cedongä në Awënë bacä adinque wadäni oodeoidi ïnämaï ïnäni ince, Tömengä ëmöwo beyenque mönö quëwengëimpa, ante pönencedänimpa,” ante Itaiya wodi Wengonguï beyë nänö yewëmongaïnö baï Itota mönö Codito ñöwo ponte waa cecä ingampa. 
Mänïñedë wacä wëne tönö quëwënongä inte babetamongä babetadecä badingä ïñongante wadäni tömengä ingante ente mämönäni pongä adinque Itota godö cecä ate tömengä awinca adinque në tedecä bacantapa. 
Cecä waa bacä adinque tömänäni, Æbänö cecää, ante guïñente wedinque, “Awënë Dabii wodi pëingä wabänö ïmaingampa,” ante pönente wegadänimpa. 
Mänömaïnö ante wedäni ëñëninque Paditeoidi guiquënë, “Ïñempa wëneidi awënë Beedeboo tönö në cecä ïnongä inte Itota wëneidi ïnänite wido cebaingampa,” ante tedewënänitapa. 
Wapiticë tömënäni pönënö ante ëñente wedinque Itota tömënäni ïnänite, “Awënë odeye nempo quëwënäni ïñömö näëmë weetedö weetë cedäni ïninque awënë odeye nänö ömedempote wequinque tömënäni nämä ëwente cebaïnänipa. Ayë adocönë owocabo ince adoyömö godongämë quëwënïnäni ince näëmë weetedö weetë cedäni ïninque tömënäni oncö woquinque näwë gobaïnänipa. 
Ayë Tatäna nempo quëwënäni ïñömö ede näëmë pïïninque weetedö weetë cedinque tömengä ingante wido cedäni ïninque Tatäna dice tömënäni awënë odeye ïmaingää. 
Mïnitö, Beedeboo tönö cedinque Itota wëneidi ïnänite wido cecampa, ante tedewëmïnipa. Mänïnö mïni änewënö näwangä ï baï mïnitö mïñë në godäni guiquënë ecänö tönö cete wido cedänii. Ïninque mïnitö mïñë në godäni ince mïni änewënö beyenque ante näëmë pïïninque mïnitö ïmïnite weetë apente äninque pïincedänimpa anguënë. 
Botö ïñömö Wengonguï Önöwoca tönö cete wëneidi ïnänite wido cebo apa änewëmïni. Mänömaï ï ïninque botö Wengonguï Awënë Odeye ïnömo inte mïnitö weca do pömo aedäni,” ante Itota apënegacäimpa. 
Ayë apënedinque tömengä, “Në tëï pïñengä ingante wïï goto wïninque waocä edö cete tömengä oncönë guiite mäincoo ö enguingää. Ede në ëacä ingante bei ongonte goto winte ate pö guiite ö ënäni baï botö ïñömö wëne inte në bei ongonte wido cebo ïmopa,” angantapa. 
Ayë, “Botö tönö ecänö wïï godongämë cecä ïñömö tömengä ïñömö ede Baa ante botö ïmote pïinte cecä ingampa. Ayë botö, Waodäni botö mïñë poncedänimpa, ante ceyömo waocä botö tönö wïï cecä ïñömö tömengä weetë botö mïñë ponce ceyönänite tatodongä wade godänipa,” ante apënecantapa. 
Ayë, “Ïninque apënebo ëñëedäni, angantapa. Mïni waocabo wëne wëne cemïni ince Mempo Wengonguï ingantedö ante babe ante godö wïwa ämïni incete Wengonguï weetë tömänö beyë pönö ñimpo cecä beyenque quëwencemïnimpa. Weetë ede Wengonguï Önöwoca ingante babe ante godö wïwa ämïni ïninque Wengonguï mänïnö ante cöwë ñimpo cedämaï incecäimpa. 
Ayë botö Waobo ëñagaïmo ïñömote botö ïmotedö ante waocä pïïninque adodeque angä incete Wengonguï godö ñimpo cecä ate quëwencecäimpa. Weetë botö Teiyë Waëmö Önöwoca ingantedö ante ecänö pïïninque babe äna guiquënë tömengä inguipoga nänö quëwengäñedë ince wente ate nänö goyedë ince Wengonguï tömengä nänö wëne wëne änïnö ante cöwë ñimpo cedämaï incecäimpa,” ante Itota apënegacäimpa. 
Ayë waomö mönö cedïnö ante awë incate baï impa, ante odömoncete ante Itota ïïmaï ante apënegacäimpa. “Awë ebänö ïwë, ante ëñencete ante mönö tömenca tä pete bete ëñengëimpa. Awë waïwë ïwë ïninque tömenca wainca incaquïwë impa. Weetë awë baawë ïwë ïninque ede tömenca baaca incaquïwë ïwempa, ante ëñengëimpa. 
Mïmönë mönö pönëmämo eyede tate baï tao godedinque mönö mänïmämoque ante pönëninque tedemompa. Ïninque mïnitö tente pëïmïni baï ïmïni ïñömö wïwa cete quëwëmïni inte mïnitö edö cete waa ante apënequïmïnii. 
Ayë waa pönï mäincoo da wente ate tadonte ënäni baï cedinque në waa cecä ïñömö mïmönë waa pönï nänö entawënïnö ante pönëninque waa pönï tedete waa cecampa. Në wïwa cecä guiquënë mïmönë wïwa nänö entawënïnö ante pönëninque wïwa tedete wëne wëne cecampa.” 
“Ede apënebo ëñëedäni. Wengonguï tömengä nänö apente anguïöne ïñonte, Mänïne quïnante önonque tedebitawo, ante angä ëñëninque mïni waocabo edonque apënequënëmïni ïmïnipa. 
Ïninque mïni tedepämo tömämämo ante Wengonguï apente äninque ede pancamïniya ïmïnite ñimpo cedinque ede pancamïniya ïmïnite, Mïni panguinque tedewëmïnipa, ancecäimpa,” ante Itota apënegacäimpa. 
Apënecä ëñëninque në odömönäni tönö Paditeoidi pancadäniya Itota ingante apënedinque, —Awënë në Odömömi ëñëmi. Pönencedänimpa, ante mä cete bitö odömönö ante mönitö aïnente wemönipa. 
Äñönäni Itota weetë, —Mïni në wïwa cecabo inte Wengonguï ingante ëmö cete pangote baï mïni wade godincabo ïñömö mïnitö, Mä cete odömömi adinque pönëmaïmönipa, ante ancaa ämïni awedö. Näwangä ämo ëñëedäni. Ñöwomïni ïmïnite mä cete odömönämaï ingëimpa. Cönäö wodi beyë nänö cegaïnö ante ede mäninque mïni aquinque cecëimpa änewëmïnii. 
Mëönaa go adoöneque ïñonte geye cencadë Cönäö wodi nänö ongongaï baï ede botö adobaï Waobo ëñagaïmo inte ede mëönaa go adoöneque adopoöne wao wodido ongonceboimpa. 
Cönäö wodi Wengonguï beyë apënecä ëñëninque Nïnebaidi wëne wëne näni cegaïnö ante ñimpo cedinque Wengonguï gämënö pongadänimpa. Cönäö wodi wedangä ïñongante botö në ñënëmo inte nö ante apënebo ëñëninque mïnitö weetë ëñënämaï ïmïnipa. Ïninque Nïnebaidi Wengonguï gämënö në pongaïnäni ince Wengonguï në apente angä weca pöninque mïni ñöwo quëwencabo tönö godongämë gongente ongöninque, Mïni panguinque ëñënämaï ingamïnimpa töö, ante apente pïïnänidö anguënë. 
“Ayë adobaï betamonca gämënö öme awënë onquiyengä ïñömö awënë Tadömöö wodi nanguï ëñente nänö apënedö ante ëñencete ante doöne quëwëninque pongacäimpa. Tadömöö wedenque ëñengä ïñongante botö godömenque nanguï ëñëmo inte mïnitö weca ongöñömote mïnitö ïñempa wïï ëñëmïnipa töö. Ïninque mäningä onquiyengä ince Wengonguï në apente angä weca pöninque mïni ñöwo quëwencabo tönö godongämë ongöninque, Mïni panguinque ëñënämaï ingamïnimpa töö, ante apente pïincecäimpa,” ante Itota apënegacäimpa. 
Ayë apënedinque Itota ïïmaï ante apënecantapa. “Waocä baönë owote ate tao godinque wëne ïñömö ede, Quingänö baönë go guiidinque ede guëmante quëwenguïmoo, ante diqui diqui minte ayongä önömeca to aminte ï ate wedinque ede, 
‘Botö tao godincönë adodö go guiite quëwenceboimpa,’ ante pönëninque adodö pongampa. Ponte ayongä waocä önonganque bayongante wacä önöwoca tömengäa owodämaï ingä adinque wëne weetë, Æ waocä botö owodincö baï ïnongä inte ñöwo önonconque baï wade ñëmente mäincoo cabo të gete baï ömewocacä ingä abopa. 
Ante adinque tömengä weetë godinque wëneidi godömenque wïwa cedäni tiete ganca mänimpodäni ïnänite ente pongampa. Tömënäni tömänäni waocä baönë godongämë pö guiite owodäni ate waocä ïñömö wëne yewëninque godömenque wewengampa. Ñöwomïni guiquënë wïwa mïni cecabo adobaï bate wewencemïnimpa,” ante Itota apënegacäimpa. 
Itota oncönë a ongöninque nanguï ïnäni ïnänite apëneyongä tömengä nänö biwïidi tönö tömengä wäänä tömengä ingante bee tente apënecete ante oncodo ponte a ongönäni. 
Adinque wacä äñece ponte apënecantapa. —Bitö badä bitö biwïidi bitö ïmite apënecete ante oncodo ponte yabeque ongönänipa cebii. 
Äñongante Itota weetë, —Botö badä edänö ïnää ante ämoo. Ayë botö biwïidi edänidö ïnänii ante ämoo, ante pönëmïnii. 
Äninque, Itota tömengä mïñë në godäni gämënö oo cemöninque, —Ïïnäni ïñömö botö badäidi botö biwïidi ïnönäni ïnänipa, ante mänömaïnö ämo abaïmïnipa. 
Mönö Mempo öönedë në quëwengä nänö änö baï ëñente ecänö cete quëwëna mäningä ede botö biwï ingampa. Mäningä botö biwinque ingampa. Mänïnä botö badä ïnampa, ante pönenceboimpa, ante Itota apënegacäimpa. 
﻿Mänïöne ede Itota oncodo tao godinque gäwapë wedeca godinque të contagacäimpa. 
Tömengä nänö të contate ongöñömö nanguï ïnäni tömäo goto ponte ongönäni adinque tömengä weetë wipodë go guiite të contate wäï wocente owoyongä tömënäni ayë gäwapë yewedecaque ömaaque ongönänitapa. 
Ayë ömaaque ongönäni ïnänite apënedinque tömengä, Wengonguï Awënë nempo quëwëninque ebänö cequïï, ante ëñencemïnimpa, ante botö ïmeca quëwënäni näni cedönö ante odömonte apënebo ëñëedäni. Äninque Itota nanguï apënecantapa. “Waocä në quiyacä ïñömö quiyace gocampa. 
Gote quiyayongä pancamonga taadö ïñömö weëmompa. Taadö weente eyepodïmö öñöñonte ayamöidi pöninque dobe ade cënänipa. 
Pancamonga guiquënë dicamontaa onguipoi woyedömö ïñömö eyepote weempa. Onguipoi woyedömö öñömö inte pequïnämaï quingë tä bocate pedinque ëmonga eipa. 
Ede guingo icate ëmëwo näñe wempa. Ïninque oguïmento yeyëmë guiwadämaï inte cöñe bawadämaï ïñonte nenque tï näwäñö wänä cacadinque ede guingo icate näñe wempa. 
Pancamonga guiquënë ömentacodë nänö eyepodïmö ïñömö pequïnämaï tä bocate gä eiyonte ömentacoo pö incootonque ganta ceca ate näñe wempa. Wampo incapa pequïï. 
Waëmonguipoga quiyadïmö guiquënë tä bocate waa pedinque tömëmö nanguï pönï incapa. Incate pancawencaa tiëë ganca, pancawencaa tetenta ganca, pancawencaa todëinta ganca mänimpomö incapa. Quiyacä nänö quiyadö ante ede botö mäninque ante apënebopa. 
Ëamonca ongonte ëñëedäni,” ante Itota apënegacäimpa. 
Ayë tömengä mïñë në godäni tömengä weca ponte apënedinque, Itota ëñëmi. Bitö tömënäni ïnänite inguipoga quëwënäni näni ceïnö ante odömöninque quïnante mäninque ante odömonte apënebitawo. 
Äñönänite Itota, “Öönedë Awënë Odeye nempo ebänö quëwenguïï, ante mïni waocabo wëënëñedë mïni ëñënämaï ingaïnö ante botö ñöwo mïnitö ïmïnite pönö edonque apënebo ate mïnitö adomïnique në ëñëmïni bamïnipa. Weetë tömënäni ïnänite guiquënë botö mänïnö ante godö apënedämaï ïmopa. 
Ede në ëacä ingante godönäni nänö godömenque ëï baï botö në ëñengä ingante godö apënebo ate tömengä godömenque waa pönï ëñente bacecäimpa. Weetë në ömepocä ïnongä ingante wedenque nänö ëadï ince ö ënäni baï në ëñënämaï ingä guiquënë adobaï wedenque nänö ëñënö ince ö ente baï ëwente baï baquïnö anguënë. 
Incete ede awincaque adinque në adämaï ïnäni inte tömënäni önömoncaque ëñëninque në ëñënämaï ïnäni inte pönënämaï ïnänipa. Ïninque botö, Wengonguï Awënë nempo ebänö quëwenguïï, ante ëñënämaï incedänimpa, ante cedinque ïmeca quëwënäni näni ceïnonque ante odömonte apënebopa, angantapa. 
Ede Wengonguï beyë apënedinque Itaiya wodi ïïmaï ante nänö yewëmongaïnö baï ñöwo quëwënäni ince ïinque cedänipa. ‘Näwangä ëñencete ante cedinque mïnitö önömoncaque ëñëninque pönënämaï ïmïni inte ëñënämaï incemïnimpa. Näwangä acete ante cedinque mïnitö awincaque adinque weetë pönënämaï ïmïni inte adämaï incemïnimpa. 
Mänïnäni, Wïï aïnëwedö, ante awinca möne guimonte baï cedinque, Önömonca wïï ëñëïnëwedö, ante tee mömoncate baï cedinque, Mïmönë wïï pönëïnëwedö, ante mïmö ömedë ïnäni ïnänipa. Wïï mänömaï ï baï tömënäni awinca adinque önömonca ëñëninque mïmönë pönencedönänimpa. Ayë tömënäni näni waa baquinque ede dadi ëmëninque botö gämënö poncedönänimpa.’ Ante Itaiya wodi nänö angaïnö baï ïinque cetimpa,” ante Itota apënegacäimpa. 
Ante Itota tömengä mïñë në godäni ïnänite apënecantapa. “Mïnitö guiquënë awinca do adinque önömonca do ëñëninque mïni toquinque impa. 
Näwangä ämopa. Wengonguï beyë në apënegaïnäni tönö në nö cegaïnäni tönö ñöwo mïni adö ante nanguï aïnente wedäni incete adämaï ingadänimpa. Ayë mïni ñöwo ëñënö ante nanguï ëñëïnente wedäni incete ëñënämaï ingadänimpa,” ante Itota apënegacäimpa. 
Itota ayë tömënäni ïnänite godömenque apënecantapa. “Mänïï quiyacä nänö quiyaïnö ante apënedinque botö, Wengonguï Awënë ingante ebänö ëñenguïï, ante odömoncete ante apëneyömo mïnitö ëamonca ongonte ëñëedäni, angantapa. 
Awënë Wengonguï Odeye nempo ebänö cete quëwenguïï, ante mönö apënedö ante önömoncaque ëñëninque waocä mïmöno pönënämaï ingä ïninque tömengä mïmöno nänö ëñënïnö ince wëne në wïwa cecä ïnongä inte pö ö engampa. Mäningä në pönënämaï ingä ïñömö taadö wedeca eyepodïmö baï ingampa. 
Woyedömö dicamontaa eyepodïmö baï ingä guiquënë tömengä Wengonguï nänö apënedö ëñëninque quingë Ao ante watapë tocampa. 
Ayë ate adocä ince tömëmö woyedömö baï oguïmento yeyëmë guiwadämaï baï ingä inte wante ïñö quëwengampa. Wengonguï nänö apënedö beyë pïïnäni weyongä tömengä ingante wëne wëne cecete ante togënäni ate wedinque tömengä guïñente wedinque ede ëmö cete gocampa,” angantapa. 
Ayë, “Ömentacodë weente pedïmö baï ingä guiquënë tömengä ëñëninque godömenque quëwëñongä inguipoga quëwente quïëmë beyenque mönö wepämo pöninque ayë, Mäincoo beyenque toquïmo, ante näni oda cete wewëmämo pöninque ömentacoo ñancate ce baï ceyonte Wengonguï nänö apënedïnö ince incadämaï baï bapa. 
Onguipoga wainguipoga quiyadïmö baï ingä guiquënë tömengä Wengonguï nänö apënedö ëñente wede pönëninque ede tömëwë incate baï Wengonguï beyë nanguï cecampa. Pancadäniya ede tiëë ganca incate baï nanguï cedänipa. Wadäni guiquënë tetenta ganca incate baï cedänipa. Ayë wadäni todëinta ganca incate baï cedänipa,” ante Itota apënecä ëñënänitapa. 
Ayë weetë inguipoga quëwënäni näni ceïnö ante odömöninque Itota godömenque apënegacäimpa. “Öönedë Awënë Odeye ïñömö gönea tömëmö waïmö në quiyacä baï ingampa. 
Tömengä quiyate gocä ate waodäni mö ñöñönäni wacä në pïinte cedongä inte weetë tömengä nänö quiyadïñömö awëmö ponte, Ömentacoo pecëimpa, ante adoyömö pönö nï quiyate wade gocä. 
Ate waïmö tänä nä bocate waïwë pedinque tömëmö incayö adoyömö teceguedë ömentacoo pe. 
Adinque në cedäni guiquënë në ëacä weca pöninque, ‘Awënë, bitö gönea quiyadïñömö tömëmö waïmö mïnämaï ïmitawo. Ædönö ponte ömentacoo adoyömö pe, ante wemönipa.’ 
Ante äñönäni, ‘Wa. Mönö pïinte änongä cebaingampa. Wabänö ïï.’ Ante pönëñongä tömënäni, ‘Ïninque bitö ämi godinque abe wiquïmöni, ämitawo.’ 
Änäni ëñëninque në ëacä weetë ede, ‘Ïñempa mänömaï cemïni ïninque waïwë tönö ömentacoo guëa abe wite babaimpa. 
Ïninque mïnitö ñöwo ede öme widämaï inte to amïña peganca ee amïni guëa pecëimpa. Amïñayedë ede në pedäni ïnänite botö, Ömentacoo täno të gete topo cete iya täninque tömëmö waïmö guiquënë tä pete mämö ñönöedäni, anceboimpa,’ ante në ëacä apënecampa.” Mänömaïnö ante odömoncete ante Itota apënegacäimpa. 
Ayë weetë inguipoga mönö adö ante odömöninque Itota godömenque apënedinque, “Waocä möotatamö tömëmö ente mäo tömëmoncodë quiyacä bocate pe amïnitawo. Mänïmö guidïmö inte ñënë pe baï Wengonguï Awënë Odeye nempo mïni quëwencabo ïñömö adobaï yebente pepa. 
Ede möotatamö mïni ente quiyamö guidïmö pönï ï baï wamö mïni quiyamö adomonque ince adobaï guiyämö pönï ï ïñömö ede de ampa. Incete möotatamö ïñömö tä bocate pedinque möotatawë ede ocäñequi doyë pewë bapa. Wïï tömää ocäñequi mïni quiyadïwë baï ede ocäa ïnämaï inte möotatawë ïñömö ede ñënë awë ï adinque ayamöidi ponte awënëmë ongönänipa. Möotatamö guidïmö ince mänömaï pe baï Wengonguï Awënë nempo quëwënäni ïñömö wedenque ïnïnäni ince nanguï yebenguïnäni ïnänipa,” ante odömöninque Itota apënegacäimpa. 
Ayë weetë inguipoga quëwënäni näni ceïnö ante odömöninque Itota godömenque ïïmaï ante apënecantapa. “Päö yede empocëimpa, ante onquiyengä ñënengade tee manguincade ente tee mäninque edïna näni ämö ente mempoga go adopoque da wëninque ayë yede empoquï ente pönö da wëninque wempo wempo edemö cedengä ate päömo yede empote tömäo näämenta bapa. Yede empote ate päömo tömäo näämenta ba baï öönedë Awënë Odeye nempo mïni quëwencabo ïñömö tömämïni nö ëñente bamïnipa,” ante odömöninque Itota apënegacäimpa. 
Nanguï ïnäni mänïñömö ongönäni ïñönänite Itota inguipoga quëwënäni näni ceïnö ante odömöninque mäninque ante tömënäni ïnänite apënecantapa. 
Ede Wengonguï beyë në apënegaingä ïïmaïnö ante doyedë apënegacäimpa. “Wengonguï ebänö cecää, ante botö inguipoga quëwënäni näni ceïnö ante odömöninque botö ïñë ënete apëneceboimpa. Wengonguï nänö badongaïñedë ayë godömenque ñöwo ganca nänö wë wodonte ëñengaïnö ante botö ñöwo apëneceboimpa,” ante docä nänö angaïnö baï ñöwo ïñömö ïinque cequinque Itota odömonte apënegacäimpa. 
Ayë nanguï ïnäni ïnänite ëmö cete godinque Itota oncönë pö guiicä adinque tömengä mïñë në godäni guiquënë tömengä ingante mämö änänitapa. Gönea ömentacoo quiyadincoo ante apënedinque bitö ebänö ante odömoncete ante apënebii. Ede edonque apënebi ëñëmönie. 
Äñönänite tömengä, “Tömëmö waïmö në quiyadingä botö äningä ïñömö botö Waobo ëñagaïmo inte mäningä baï ïmopa. 
Gönea botö änïñömö baï ïinguipo impa. Tömëmö waïmö botö änïmö baï ïnäni guiquënë Awënë Odeye ingante näni ëñencabo ïnänipa. Ömentacoo botö änincoo baï ïnäni guiquënë wëne inte në ëñënäni ïñönäni 
në pïinte quiyacä botö äningä baï ïñömö ede wëneidi awënë ingampa. Amïña baï guiquënë inguipoga ïinque bayedë ingëimpa. Ayë amïña tä pete baï cedäni guiquënë Wengonguï anquedoidi ïnänipa.” 
“Ïninque ede näni amïña bayedë ömentacoo të gete topo cete näni iya täï baï ede adobaï ïinque bayedë baquïnö anguënë. 
Mänïñedë ede Waobo ëñagaïmo inte botö anquedoidi ïnänite ämo pöninque tömënäni gönea ïñömö ömentacoo të gete baï cecedänimpa. Botö nempo quëwënäni pancadäniya oda cete ëñënämaï cedänipa. Ïninque, Oda cecedänimpa, ante në cedäni tönö në ëñënämaï cedäni tönö tömänäni ïnänite botö anquedoidi ïñömö abe wite baï të gete mäo, 
gongapamö näni ämogate Ca ca weyömö wido cecedänimpa. 
Mänïñedë ede në nö entawëmïni guiquënë mönö Mempo Awënë Odeye ïñongä tömengä nempo në quëwëmïni ïñömö ede nenque tamö guïnë gongë baï adobaï guïnë ede gongencemïnimpa. Ëamonca ongonte ëñëedäni,” ante Itota angacäimpa. 
Godömenque odömöninque Itota ïïmaïnö ante apënecantapa. “Öönedë Awënë Odeye nempo mïni quëwencabo ïñömö waëmoncoo onguipodë ëë wote näni wë wodonte mänincoo baï impa. Waocä gote mänincoo adinque adodö ëë wote ëninque wayömö wë wodongampa. Wodonte ate tömengä watapë todinque tömengä ëadincoo tömancoo godonte eyepë ëninque tömengä waëmoncoo nänö wë wodönïme encete ante öme në ëadingä weca do godinque mänïme tömäme beyë ante ede eyepë pede godöninque engampa. Waocä mänömaï tömengä ëadincoo tömancoo nänö godönï baï cedinque öönedë Awënë Odeye ïñömö, Botö nempo quëwencemïnimpa, ante tömengä Wëñengä ingante eyepë godöninque inguipoga tömäo quëwënäni ïnänite engacäimpa,” ante Itota apënegacäimpa. 
Ayë godömenque, “Öönedë Awënë Odeye nempo guiicete ante cecä ïñömö wamoncoo pededamö näni ämoncoo godonte encete ante në diqui diqui mingä baï ingampa. 
Ïninque wamö pededamö nänö ëïnënïmö adomonque waëmö pönï ï ate tece adinque waocä wade gote tömengä nänö ëadincoo tömancoo godonte eyepë ëninque weetë mänïmö wamö ince godonte engampa,” ante Itota odömonte apënegacäimpa. 
“Ayë weetë ede, Öönedë Awënë Odeye ïñömö ede dicamöñë gäwapë näni dadöï baï tömää geyeidi ente baï cecampa. 
Dicamöñë eyede dadöninque yewedeca wëä manta cönöninque të contate apente adinque, Näwäaquingä ï, adinque ö ë otodë da wëninque, Baacä ï, adinque wido cedäni baï Wengonguï Awënë adobaï cequingänö anguënë. 
Ede ïinque bayedë Wengonguï anquedoidi pöninque në nö cedäni ïnänite apente ëninque në wïwa cedäni ïnänite adinque nänënë gönongä 
ongöñönänite gongapamö ede guitodongä guiicedänimpa. Tömënäni ede mänïñömö guiite ongöninque ämogate wedinque Ca ca wecedänimpa,” ante Itota odömonte apënegacäimpa. 
Mänïnö ante ïinque odömonte apënedinque Itota tömënäni ïnänite, —Botö odömonte apënedö tömänö ante edonque ëñëmïnitawo. Äñongante, —Ao ëñentamönipa. 
Ante apënedäni ëñëninque tömengä apënecantapa. —Ïninque ecänö, Öönedë Awënë Odeye ebänö cecää, ante edemö ëñëninque në odömonte apëneda ï tömengä ïñömö waëmoncoo në da wente mangä baï adobaï ïnongä inte Wengonguï nänö änö ante entawengä ingampa. Ayë ede në ëacä nänö da wënincade wi ënedinque mïincoo tönö pedencoo tadonte odömongä baï në odömonte apënecä ïñömö adobaï cecampa. Ede doyedë nänö ëñënö ince ñöwo nänö ëñënö ince mïmönë waa pönï nänö entawënö ante edonque odömonte apënecampa, ante Itota mäninque ante idewaa apënegacäimpa. 
Wengonguï Awënë ebänö cecää, ante odömoncete ante ïmeca quëwënäni näni ceïnö ante nänö odömönïnö tömänö ante ïinque apënedinque Itota wade gocantapa. 
Tömengä nänö pegaïñömö ponte tömënäni odömöincönë pö guiidinque mänïñömö quëwënäni ïnänite odömonte apënecantapa. Ëñëninque tömënäni ancai guïñëninque, —Ïingä ïñempa, ebänö cete nanguï ëñengä ingää, änänitapa. Tömengä ede ebänö cete tëï pïñëninque bamönengë cecää, ante ëñencete ante wemönipa. 
Ïingä ïñempa awempa në tïmöwengä wengä ïmaingä inte bamönengë mänömaï cecampa, ante awedö. Tömengä wäänä ëmöwo Mäadiya ingampa, ante awedö. Tömengä biwïidi önönänique Tantiago tönö Ootee, Timönö tönö Codaa ïnämaï ïnänitawogaa. 
Tömengä biwinqueidi mönitö tönö tömänäni ongönäni aedäni. Ïninque tömengä weetë ebänö cete nanguï ëñengä badinque ede nanguï cecää. 
Ante pönente wedinque tömënäni tömengä beyë ante pïinte badänitapa. Pïinte badäni adinque Itota tömënäni ïnänite angantapa. —Ïñempa Wengonguï beyë në apënecä ïñömö tömengä tömäme gote apëneyongante tömengä ingante waa adänipa. Weetë tömengä nänö pegaïñömö pöninque oncönë pö guiite apëneyongä ede mänïñömonque tömengä ingante wïwa adänipa töö, ante apënegacäimpa. 
Incete, Pönënämaï ïñönänite botö edö cete nanguï mä cequïmoo, ante pönente wedinque tömengä tömënäni weca ede wedenque pönï cegacäimpa. 
﻿Tömänäni mänïñedë, Itota ebänö cecää, ante mäo änäni ëñëninque pancabaa awënë Edode do ëñengacäimpa. 
Tömengä ïñömö tömengä ingante në cedäni ïnänite apënecantapa. “Wäö wodi epënë në guidöningä ince ïingä Itota ïñömö adocä inte a ongongä awedö. Tömengä do wente ñäni ömëmöninque pongampa töö. Mänïnö beyenque tömengä tëï pïñente entawënongä inte në nanguï cecä ingampa,” ante awedö, angantapa. 
Wäö wodi ïñömö ïïmaï wengacäimpa. Do ïñedë awënë Edode ïñömö tömengä biwï Pedipe manguïwëningä Ædodiya ingante ö ente möningä ïnongäimpa. Mäningä Ædodiya Wäö ingante pïingä beyenque Edode ïñömö Wäö ingante bei ongonte goti winte tee mönedongäimpa. 
Ede Wäö ïñömö nänö caate wenguinque Edode ingante ïïmaïnö ante do wee äningä ïnongäimpa. “Edode ëñëmi, bitö Wengonguï nänö angaïnö baï ëñënämaï inte ede mäningä onquiyengä ingante manguïwëmipa töö,” ante cöwë wee äningä ïnongäimpa. 
Angä ëñente pïïninque Edode, Wäö ingante botö ebänö cete wënonguïmo, ante cedongäimpa. Incete tömänäni, Wengonguï beyë në apënedongä Wäö ingampa, ante tededäni ëñëningä inte Edode, Botö ïmote pïïnäni wece we, ante guïñente wedinque Wäö ingante wënönämaï inte ata cepodongäimpa. 
Incete Edode nänö ëñagaïöne ïinque bayö wadäni ponte godongämë bete ayönäni ede Ædodiya wengä baquecä tode pete äwacä adinque Edode weetë nanguï todongäimpa. 
Ïninque tömengä, Wengonguï ayongä näwangä ämopa, ante baquecä ingante änongäimpa. Waa pönï bitö tode pete äwadï beyë bitö quïëmë ante ëïnente ämi adinque botö bitö änö ante cöwë pönömo encebiimpa, änongäimpa. 
Angä ëñëninque baquecä weetë wäänä weca gote, Æbänö anguïmoo, ante äñongä wäänä guiquënë, Ïïmaï äe, angä ëñëninque baquecä weetë Edode ingante, —Ïïmaï pönö cebi ëmoe. Wäö epënë guidönongä ingante wangö tamencate tömengä ocabo ïnï coyomënetaca cö cete ente mämö pede pönömi ëmoe. 
Angä ëñente wedinque awënë odeye ïñömö, Æ ëñente awedö. Quïnö ñöwo cequïmoo, ante nanguï wedongäimpa. Incete godongämë becönäni ëñëñönänite, Wengonguï ayongä cöwë godonceboimpa, ante në äningä inte në wënongä ingante tömengä, Baquecä nänö änïnö baï ceedäni, änongäimpa. 
Angä ëñëninque në wënongä tee möneincönë go guiidinque ede Wäö ingante mäo bei ongöninque wangö tomencadongäimpa. 
Ayë Wäö ocabo ïnï coyomënetaca cö cedinque baquecä weca ente mämö pede pönönäni ëninque baquecä weetë wäänä ïnante godongä ënönäimpa. 
Ayë Wäö wodi tömengä mïñë në godïnäni pöninque tömengä baö ïnï ente mäo daga wëninque weetë Itota weca pöninque, Wäö wodi mänömaï wengä wemönipa, ante tömengä ingante apënegadänimpa. 
Wäö wodi do wengäimpa, ante apënedäni ëñente wedinque Itota weetë ede, Önömeca goceboimpa, ante wipodë guii contate wogaa gocantapa. Gocä ate, Mänïñömö goce cecampa, ante tededäni ëñëninque teiyënäni tömënäni näni quëwëñömö wacönë ta wacönë ta ömaaque oo penta täno gote më ongönänitapa. 
Itota ïñömö wipodë wogaa pö ti weente ayongä nanguï ïnäni dobe ponte më ongönäni adinque, Æbänö cete quëwenguïnänii, ante tömënäni tönö godongämë wete baï pönengantapa. Ayë daicawo gawënäni ïnänite godö cecä ate waa badänitapa. 
Gäwadecë bayö tömengä mïñë në godäni tömengä weca pöninque, —Ñöwo wëmö bace cepa cebii, änänitapa. Ayë, Önömeca ince cenguï de ä adinque bitö godongämë ongönäni ïnänite ämi waodäni quëwëñömö gote cenguï godonte ente cencedänimpa. 
Äñönänite Itota, —Goquïnäni, ante quïnante ämïnii. Mïnitö weetë godömïni cencedänimpa, ämopa. 
Äñongante, —Ïñempa päö önompo ëmempoque geye mëa pönï ï. Cenguï nëëmönipa diyë godömöni cenguïnänii. 
Ante wee äñönäni Itota ïñömö, —Mänimpodänique nëëmïni ince ente mämö pede pönömïni ëmoedäni, angantapa. 
Ayë godongämë më ongönäni ïnänite angä gaguïmäa të contadäni ate tömengä päö önompo ëmempoque geye mëa ëninque öönedë ïnö ëmö adinque, Wengonguï, bitö waa pönömi ente cëmönipa. Ante apënedinque päö pä ë pä ë cedinque tömengä mïñë në godäni ïnänite pede pönongä ëninque tömënäni weetë godömenque tömänäni ïnänite di mëñë di mëñë cedäni ente cënänitapa. 
Mänömaï pönö cecä ëninque tömänäni tömo pönï cënänitapa. Cente ate ede tömënäni ao më ao më näni ñönönï ee öñoncoo pede weempo ö ë da da wente ëninque tömengä mïñë në godäni ïñömö otodë önompo tipempoga go mentodëa cenguï eyede da wënäni contagatimpa. 
Në cënäni ïñömö ede onguïñënänique ince tinco mïido ganca mänimpodäni ïñönäni onquiyënäni tönö näni wencabo tönö godömenque nanguï ïnäni inte cengadänimpa. 
Tömänäni ïinque cënäni ate Itota tömengä mïñë në godänique ïnänite do angantapa. Mïnitö täno wipodë guii contate ëmë wedeca tao goyömïni botö weetë godongämë ongönäni ïnänite ämo godäni ate ayë ponceboimpa. 
Angä Ao ante tao goyönäni tömengä weetë wadäni ïnänite, Ñöwo goedäni, angä wade godänitapa. Ayë tömengä Wengonguï ingante apënecete ante änanquidi eicantapa. Æite apënedinque wëmö bayö tömengä adocanque a ongongacäimpa. 
Tömengä mïñë në godäni guiquënë taocete ante cedinque ede tecetibe wiyate cewoyönäni ede woboyë pëmente nanguï pöñö ede epë ince ince cete mengonta mengonta ceyonte wipo wäï wocentapa. 
Ayë tawadiya nänö peyedë bayonte ede Itota ïñömö epë yedopënoque ede dao dao pongä adänitapa. 
Yedopëno ede dao dao pongä gomö adinque tömengä mïñë në godäni ede ancai guïñëninque, —Quïëmë ïmaï. Waocä wente babëningä wabänö cegongä, ante Ye ante guïñente wedänitapa. 
Ante weyönäni ede Itota ïñömö, —Ee piyënë cete guïñënämaï ïedäni. Botö ïmo apa guïñëwëmïnii. 
Ante äñongä, Pegodo guiquënë, —Awënë, bitö ïmitawo. Nö nö ïmi inte bitö epë yedopë bitö weca ämi pömoe. 
Angä ëñëninque, —Pöe. Äñongä Pegodo wipodë ongöninque ede ti weëninque yedopëno ede dao dao gote Itota weca tece obo ponte ayongä, 
woboyë nanguï nanguï pëmë ate wedinque ancai guïñëninque epënë tei guiidinque Ye wecantapa. —Awënë, epë bete wencebointaye. 
Ante wecä adinque Itota tömengä ingante ede quingë pede gopo töö ëmëninque, —Ïñempa botonque ïñömote pönëninque pöe, antabopa. Quïnante wapiticë ede pönëmitapa, angantapa. 
Ayë wipodë guiida ate woboyë ïñontobë në pëmënämaï gongë. 
Adinque wipodë ongönäni weetë Itota weca ede weente apënedinque, —Näwangä bitö Wengonguï Wëñëmi ïnömi ïmipa, ante watapë apënedänitapa. 
Ayë ëmëmäa taodinque tömënäni Guënetadetebe ti weënänitapa. 
Ti weënäni adinque mänïöme quëwënäni guiquënë, Tömengä Itota ingampa, ante do adinque tömäme mäo gode ä gode ä cedäni ëñëninque wëne wëne ïnäni ïnänite tömänäni ïnänite tömengä weca ente mämönäni pönänitapa. 
Itota ingante, Bitö weocoo ämi yewedecooque gampote waa bacedänimpa. Änäni wedinque tömengä Ao angä ëñëninque në gampo gampo cedäni ïñömö tömänäni ede waa ïnäni bagadänimpa. 
﻿Dodäni näni wee angainta ate në odömönäni tönö Paditeoidi pancadäniya Eedotadëë quëwëninque mänïñedë Itota weca pöninque ïïmaï änänitapa. 
—Bitö mïñë në godäni ïñömö dodäni näni angaïnö ante quïnante ëñënämaï inte wapiticë cedäni wemönipa. Tömënäni ïñempa mempodämaï inte wentamö nampote cenguï cënäni awedö. 
Ante pïïnäni wedinque Itota weetë, —Mïnitö guiquënë dodäni näni angaïnonque ante ëñente cecete ante cedinque Wengonguï nänö wee angaïnö ante ede quïnante ëñente cedämaï ïmïnii. 
Wengonguï, “Bitö wempo ingante bitö badä ïnante waadedinque waa cee,” angacäimpa. Ayë, “Wempocä ingante wäänä ïnante në pïinte wïwa angä ingante wënömïni wencecäimpa,” ante wee angacäimpa. 
Mïnitö guiquënë ïïmaï änewëninque ede wee cemïnipa. Waocä mempocä ingante waa cequënengä ïñongante wäänä ïnante adobaï waa cequënengä ïñongante mïnitö weetë wee äninque, Waocä wempocä ingante wäänä ïnante ïïmaïnö ante apënececäimpa, änewëmïnipa. Weetë ede “Mempo, bitö quï, ante, Badä, mïnö quï, ante botö pönömo mïna enguënënö ince ñöwo weetë ede, Wengonguï quï, ante do ede godonte impa.” 
Ante apënedinque waocä wempoda ïnate wïï godonguënengä ingampa, ante mïnitö ïñömö ede wee änewëmïni awedö. Ïñempa mänömaïnö ante wee änewëninque mïnitö ede dodäni näni angaïnonque ante cecete ante cedinque Wengonguï nänö wee angaïnö ante ede, Önöneque impa, ante baï cemïnipa töö. 
Mïnitö waa cemïni inte baï në änewëmïni ïñömïnite ede ämo ëñëedäni. Mïni cedö ante Wengonguï ïïmaï ante apënecampa, ante Itaiya wodi nöingä ante yewëmongacäimpa. 
“Ïïnäni ïñömö botö ïmote önöneque waa apënete baï tededäni incete, tömënäni mïmöno ëme pönente ede gobe ongonte baï ïnäni awedö. 
Ayë botö weca ede weente waa ate baï tededinque tömënäni, Wengonguï ïmidö anguënë, ante önöneque tedewëninque önonque ede cedänipa. Waodänique näni wee änönö ante odömonte apënedänipa töö.” Ante Wengonguï pïingampa, ante yewëmongacäimpa. 
Mänömaïnö ante apënete ate Itota weetë nanguï ongönäni ïnänite aa pecä pönäni adinque apënegacäimpa. —Botö apënebo ëñëninque ocaidë pönente edemö ëñëedäni, angantapa. 
Önönë guiidï beyenque waocä mïmö wentamö entawënämaï ingampa. Weetë mïmönë wïwa pönëninque nänö önöne tao gode beyenque tömengä wentamö mongengampa, ante apënebo ëñëedäni. 
Ante apënecä ate tömengä mïñë në godäni ïñömö tömengä weca ponte änänitapa. —Bitö mänömaïnö ante apënebi ëñëninque Paditeoidi ïñömö guingo imonte pïïnäni apa änewëë. 
Äñönäni tömengä, —Awë botö Mempo mïnämaï ïwë to wite baï wido cete bacëimpa. Paditeoidi ïñömö wïï botö Mempo quïnäni ïnönäni inte adobaï ede wido cete wecedänimpa. 
Ede babetamönäni baï ëñënämaï ïnäni inte tömënäni ïñömö wadäni adobaï babetamönäni baï ïnäni ïnänite në ente mäodäni ïnäni apa cemïnii. Tömënäni ïnänite gomö aedäni. Ede babetamongä ingante wacä adobaï babetamongä ïnongä ingante ente mäocä gocä ïninque tömëna näna babetamoncaya guëa ontatodë mongencadë guiibaïnapa. 
Ante apënecä ëñëninque Pegodo, —Mänömaïnö ante odömonte apënedinque bitö ebänö ante odömoncete ante apënebitapa, ante apënebi ëñëmönie. 
Äñongante Itota, —Mïnitö ince ocai ömecadäni baï ïnömïni inte ëñënämaï ïmïnitawo. 
Ede quincoomë önöne guiidincoo ince cencadë guiite ate goiwaa ogä mente wido cete ba apa änewëmïnii. 
Weetë önöne waocä nänö tedewënö guiquënë mïmönë nänö wïwa pönënö beyenque tao godepa. Ïninque waocä önöwoca mänïnö beyenque wentamö ëwocacampa. 
Ede waocä mïmönë nänö entawente taodïnö beyë wïwa ante pönengampa. Mïmönë nänö pïinte pönënö beyenque waocä godö wënongampa. Mïmönë towëïnente tömengä nänöogengä ïnämaï ïñongante godö mongampa. Ayë ecämenque ïñongante mïmönë towëïnente beyenque waocä godö mongampa. Mïmöno ëïnente wedinque wacä quï awëmö engampa. Mïmönë wïwa pönëninque wacä ingante godö babe wapiticë apënecampa. Ayë wacä ingante pïinte tedecampa. 
Ïninque mïmöno tao godï beyenque waocä wentamö ëwocacampa. Weetë mempodämaï inte nänö cënö beyë waocä wentamö ëwocadämaï ingampa, ante ede Itota apënegacäimpa. 
Mänïñömö quëwente wade godinque Itota Tido näni quëwëñömö Tidöö näni quëwëñömö eyequeï pongacäimpa. 
Mänïñömö ponte quëwëñongä onquiyengä Cänaäme në ëñate pedingä inte adoyömö quëwente tadinque tömengä weca pöninque aa pecantapa. —Awënë bitö Awënë Dabii wodi pëïmi ïnömi inte ëñëmi. Botö beyë pönö waadete waa cee. Botö wëñengä onquiyengä wëne inte quëwente wewengampa cebii. 
Ante mänömaï aa pecä wedinque Itota pe wëënecantapa. Pe wëënecä adinque tömengä mïñë në godäni guiquënë tömengä weca pöninque wee apënedänitapa. —Mönö mïñë tee empote Ye ye në änewënongä ingante ämi gocäe. 
Ante wee änäni ëñëninque Itota weetë, —Cënïnäni obegaidi gueogë gote wewënäni baï möni idegocabo adobaï inte wë wömonte wedäni adinque Mempo Wengonguï, Tömënänique ïnänite cequïmi goquïmi, äninque botö ïmote da pönongä wïï pontawoo. 
Angä ëñëninque onquiyengä ïñömö weetë Itota önöwa gäänë ede weëninque apënecantapa. —Awënë, botö beyë cebi waa bacäe, angantapa. 
Äñongante Itota weetë, —Wënäni cenguï inguënë waocä dice guintamöidi cenguï ante weentodonguingää. Bitö ede wabi ïñömite botö bitö beyë edö cete cequïmoo. 
Angä ëñente wedinque, —Awënë ïñempa në ëadäni näni cente eyepodïmö weente ënömengadempa ïnö öñöñö guintamöidi ade cempa. 
Äñongante Itota, —Onquiyëmi ëñëmi. Bitö nanguï pönënïmi ïñömite bitö änö ante do cete impa. Ante tece apëneyongä tömengä wengä ede do adoyedë ede waa bagacäimpa. 
Mänïñömö quëwëninque wade godinque Itota Gadideapë ömaaque pö änanquidi ei të contacantapa. 
Të contate ongöñongä nanguï ïnäni godongämë pöninque wëne wëne inte wedäni ïnänite ente pönänitapa. Pe opa pe opa godäni tönö tente tobente wedäni ïnänite babetamö ïnäni tönö babetade ïnäni ïnänite Itota weca ente mämö ñö cedänitapa. Ñö cedäni ongöñönänite Itota tömänäni ïnänite godö cecä ate waa badänitapa. 
Godongämë ongönäni guiquënë, Itota godö cecä ate babetade ïnïnäni ince tededäni ëñëmönipa, ante guïñente wedänitapa. Tente tobente wedïnäni ince waa badäni amönipa. Pe opa pe opa godäni ïnïnäni ince waa bate godäni amönipa. Babetamö ïnïnäni ince waa adäni wemönipa, ante guïñente wedinque ede Wengonguï ingante apënedinque, Möni idegocabo Wengonguï ïnömi inte ede bitö adobique ñäö baï ëmömi inte ede tëï pïñente cebi ämönipa, ante watapë apënegadänimpa. 
Mänïñedë Itota tömengä mïñë në godäni ïnänite aa pecä pönäni ate apënecantapa. —Ïïnäni botö weca ongönäni ïñömö mëönaa go adoöneque ïñonte botö weca ongöñönäni tömënäni cenguï ömepodäni badäni ate wedinque botö tömënäni tönö godongämë wete baï pönëmopa. Cënämaï inte gue ënente weyönänite botö, Oncönë goedäni, ämo gote baï tömënäni ede idöme godinque nangë badinque ede boce boce cete wecedönänimpa. 
Angä wedinque tömengä mïñë në godäni weetë, —Ënodäni ïnäniyaa. Önömeca ince päö impa ëninque godömöni cenguïnänii. 
Ante weyönänite Itota, —Mïnitö päö epodö nëëmïni. Äñongante, —Päö önompo ëmempoque go mëa geye guiyä pönï mëa pönï më ongompa, ante ede apënedänitapa. 
Itota ïñömö godongämë ongönäni nanguï ïnäni ïñönänite angä të contadänitapa. 
Ïninque päö önompo ëmempoque go mëa tönö geye tönö näni nëënincoo pede godönäni ëninque tömengä Wengonguï ingante, Bitö waa pönömi cencemönimpa, ante apënedinque pä ëninque tömengä mïñë në godäni ïnänite pede pönongä ëninque tömënäni weetë wadäni ïnänite pede pede godönäni ënänitapa. 
Æ̈ninque tömänäni godongämë cëninque tömo pönï cënänitapa. Idewaa cënäni ate tömënäni pä ente näni cente ñönönï ee öñoncoo wente ëninque Itota mïñë në godäni otodë pönö da wënänitapa. Ïninque önompo ëmempoque go mentodëa cenguï eyede contagatimpa. 
Në cënïnäni ïñömö onguïñënänique coatodo mïido ganca ïñönäni onquiyënäni tönö näni wencabo tönö tömënäni epodänimë godömenque nanguï pönï ïnönänimpa. 
Ïinque cënäni ate Itota ïñömö, Goedäni, angä godäni ate tömengä wipodë guii contate ïmëmäa Mäagadabe pongacäimpa. 
﻿Itota pongä adinque Paditeoidi tönö Tadoteoidi ïñömö, Mönö ämö ëñëninque tömengä oda cebaingampa, ante cedinque Itota ingante apënedinque, Bitö, Pönencedänimpa, ante öönedë mä ceï baï cebi amönie. 
Änäni ëñëninque tömengä weetë, —Mïnitö ïñempa gäwadecë ïñonte ëmö adinque, “Baäne watamö bace wïñadë pönï gongempa,” ante do ëñëmïnipa. 
Ayë ñäö bayö ede, “Cööne cece guïnë wepë baï gongempa,” äninque mïnitö, Ööne ebänö ëönepa, ante adinque do ede ëñëmïnipa. Ïninque, Wengonguï quïnö cece cecampa, ante quïnante wïï ëñëmïni. 
Ñöwomïni ïñömö ede në wïwa cemïni inte mïnitö Wengonguï ingante pangocete baï ëmö cete gomïni ïmïnipa. Ede, Mä cete odömömi adinque pönëmaïmönipa, ante ancaa ämïni awedö. Incete Cönäö wodi mä pönï nänö cegaïnö ante adinque mïnitö pönenguënëmïni ïñömïnite mäninque mïni aquinque ante odömonte ingëimpa. Äninque Itota tömënäni ïnänite ëmö cete wade ede gogacäimpa. 
Tömengä mïñë në godäni guiquënë tao goce cedinque päö wïï pönente ënämaï inte ëmëmäa tao ti weënänitapa. 
Itota ïñömö mänïï päö tömënäni näni ënämaï ïnö ante wïï tededinque wadö ante pönente ïïmaï apënecantapa. —Päö yede empoquï, ante Paditeoidi tönö Tadoteoidi näni da wente cëï ate gomö aedäni. 
Angä ëñente wedinque tömengä nänö në ëmïñënäni weetë näni caboque tededinque, —Päö ente pönämaï ïmöimpa, ante Itota wabänö mänömaï beyë ämaingampa. 
Ante nämäneque tededäni wedinque Itota ïñömö, —Mïni pönëegade. Päö ënämaï inte mïni pönïnö ante quïmë tedewëmïnii. 
Awincaque adinque adämaï ïmïnitawo. Ede päö önompo ëmempoque ëninque botö godömo ëninque tinco mïido ganca ïnäni näni cënïnö ante awincaque adïmïni inte mïnitö mïmöno pönënämaï ïmïni awedö. Ayë cente ate näni weentodönincoo wente ente mïni contadïnö ïñömö cenguï epotodënö ongontawo, ante pönëmïniyaa. 
Ayë ate botö önompo ëmempoque go mëa päö ente godömo ëninque coatodo mïido ganca ïnäni näni cënïnö ante adinque mïnitö ïñömö ede ëñënämaï ïmïnitawo. Ayë ede ñënë otodë mïni wente ente contadïnö cenguï epotodënö ongontawo, ante pönëmïniyaa. 
Mänïnö ñöwo botö, Gomö aedäni, ante wee äninque botö wïï päonque ante apënetabopa, ante quïnante wïï ëñëmïnii. Incete botö, Päö yede empoquï, ante Paditeoidi tönö Tadoteoidi näni da wente cëï ate gomö aedäni, ante wee ämopa. 
Angä ëñente pönente wedinque tömënäni, Gomö aedäni, ante apënedinque Itota wïï önonque päö da wente cëinque ante wee angampa. Weetë ede Tadoteoidi tönö Paditeoidi wapiticë ante näni odömonte apënedö ante tömengä, Gomö aedäni, ante wee angampa, ante do ëñënänitapa. 
Mänïï ïmëmäa tate ate Tetadea Pidipobe eyequeï pöninque tömengä mïñë në godäni ïnänite apënedinque Itota, —Botö Waobo ëñagaïmo ïñömote wadäni botö ïmotedö ante tededinque, Æbodö ïmoo, ante apënedäni ëñëmïnii. 
Äñongante tömënäni weetë apënedänitapa. —Bitö ïmitedö ante apënedinque pancadäniya, Æpënë në guidongaingä Wäö wodi ince Itota adocä ïmaingampa, ante tededänipa. Wadäni guiquënë, Ediya wodi ince Itota ïnongä ïmaingampa, ante apënedänipa. Wadäni guiquënë, Eedëmiya wodi ingampa, ante apënedänipa. Ayë, Wïï Eedëmiya ingä ïninque Itota Wengonguï beyë në apënegaïnäni ïñönänite adocä ïmaingä ingampa, ante tededänipa. 
Ante tömengä mïñë në godäni apënedäni ëñëninque Itota weetë, —Mïnitö diyë, Æbodö ïmoo, ante pönëmïnii. 
Äñongante Timönö Pegodo weetë, —Wengonguï në quëwengä Wëmi ingaïmi inte bitö ïñömö Coditobi ïnömi ïmipa. 
Ante apënecä ëñëninque Itota ïñömö, —Timönö bitö Öönata wëmi ïnömi inte ëñëmi. Wïï waocä apënecä beyë bitö mänömaïnö ante ëñëmitapa. Weetë bitö nanguï toquinque ede botö Mempo öönedë në quëwengä ince bitö ïmite pönö odömonte apënecä ëñëmitapa. 
Ayë ede ïïmaï ante bitö ïmite ämopa. Bitö dicamö baï ïnömi ïmipa, ante pönëninque botö bitö ëmöwo ante Pegodo pönö pemömo ëmömipa. Incete dicabo tëïmö ï baï bitö nö änïnö ïñömö ede tëïne ï ïñonte botö mänïmoga tëï mënonte baï pönö badömo ate mïnitö mïni pönencabo bacemïnimpa. Ïninque mïnitö, Itota në Codito ingampa, ante mïni pönencabo ïñömö tëï ëmömïni badinque mänïmoga tëï ongonte baï wede pönëñömïnite në tëï pïñënäni tadömengadenguipo owote ta pönäni ince edö cete godömenque mämö be taquïnänii. 
Ede öönedë Awënë Odeye nempo guiiquinque ante odemö wi ënequï baï botö bitö ïmite pönömo encebiimpa. Æ̈mi ate bitö në ämi badïmi inte inguipoga bitö wee änö ince öönedë dobe wee angaïnö inte ongongëimpa. Ayë bitö quïëmë inguipoga ñimpo cebi ï ïñonte mänïï adobaï öönedë dobe ñimpo cete ongongëimpa. 
Ante ïinque apënedinque Itota tömengä mïñë në godäni ïnänite ïïmaïnö ante wee angantapa. Mïnitö ïñömö botö ïmotedö ante apënedinque, Codito ïnongä ingampa, ante gode änämaï inte ede pe wëëneedäni, angacäimpa. 
Ayë Itota mänïñedë mä odömöninque tömengä mïñë në godäni ïnänite apënedinque, Botö cöwë Eedotadëë goquënëmo ïmopa, angantapa. Gobo ate oodeoidi në aadäni näni Picencabo tönö, Wengonguï quï, ante në godönäni ñënënäni tönö në odömönäni tönö godongämë cedinque botö ïmote wëne wëne cedäni wewenceboimpa. Ayë botö ïmote godömenque wënönäni wenceboimpa. Incete Wengonguï angä beyenque botö mëönaa go adoöneque ïñonte ede ñäni ömëmonte quëwenceboimpa, ante apënegacäimpa. 
Mänömaïnö ante apënecä ëñëñönäni Pegodo guiquënë Itota ingante nänënë mäo godinque Itota ingante pïingantapa. —Awënë, quïmë wence änewëë. Wengonguï pönö wee aacä beyë bitö caate wedämaï incebiimpa. 
Ante wee äñongante Itota dadi ëmëninque Pegodo ingante näëmë pïïninque, —Bitö Tatänabi baï ïnömi inte ede botö weca ongönämaï wade gobäwe, angantapa. Bitö wïï Wengonguï nänö pönënö ante pönëmi inte weetë ede waodänique näni pönëwënö baï pönëninque mänömaïnö ante bitö botö ïmote egodawaquï ñönonte baï cedinque wee änewëmi awedö, angacäimpa. 
Ayë tömengä mïñë në godäni ïnänite apënecantapa. —Æcänö botö mïñë pöïnëna ïna tömengä ïñömö nämä beyë ante pönënämaï inte ede botö mïñë tee empote poncecäimpa. Nämä nänö wenguïwë mongente ponte baï cedinque tömengä, Botö wëmo ince caate webo ince Itota ingante cöwë tee empote goceboimpa, ante poncecäimpa. 
Ede ecänö, Nämä wee gompodinque quëwenceboimpa, ante cedinque botö mïñë pönämaï ingä guiquënë tömengä ïñömö ede quëwënämaï incecäimpa. Weetë ede, Wënönäni wëmo incete botö Itota mïñë tee empote cöwë goceboimpa, ante ecänö äna guiquënë tömengä weetë quëwencecäimpa. 
Ede waocä inguipoga ongoncoo tömancoo ö encete ante cedinque nämä önöwoca ince pede godongä wë womonte ba ïninque ede tömengä nänö ömewocate wequinque ëmaingampa. Ïñempa eyepë godongampa diyë önöwoca weetë ëmaingää. 
Ante Itota ïñömö, “Ede botö Waobo ëñagaïmo inte botö Wempo ñäö tömäo guïnë gongëñonte botö ede botö anquedoidi tönö ede godongämë ponceboimpa. Ayë pömo ate botö tömämïni mïnitö cegaï ganca ante eyepë pede pönömo encemïnimpa. 
Ede näwangä ämopa. Mïnitö ïñömö ongömïni pancamïniya ïñömö ayë wënämaï mïïmïni quëwëñömïni botö Waobo ëñagaïmo inte Awënë Odeye bate ponte a ongömo adinque mïnitö botö nempo quëwencemïnimpa,” ante Itota apënegacäimpa. 
﻿Mänïnö ante apënecä ate Itota önompo ëmempoque go adoöneque ïñonte Pegodo ingante ayë Tantiago tönö Wäö näna caya ïnate mänimpodäni ïnänite änanquidi mëicä adodänique eigadänimpa. 
Æite ongöñönäni ede Itota awinca tömënäni ayönäni ede wïï cöwë nänö ëmönö baï waëmö pönï ñäö baï ede ëmongä bamongä adänitapa. Ede nenque tï näwante ñäö baï bate ëmongä ïninque tömengä weocoo näämenta ñäö incoo ëñacä adänitapa. 
Ayë ayönäni ede doyedë pönï në eigaïna ïñömö Möitee wodi tönö Ediya wodi ince ïñontobë a ongöninque Itota tönö godongämë tedegönäni. 
Adinque ede Pegodo guiquënë Itota ingante apënecantapa. —Awënë ëñëmi. Ïñömö mönö waa pönï ongonte awedö. Bitö Ao ämi ïninque botö oncontaicoo mentaiya go adotaique mënöninque bitö oncontai ante adotaique Möitee oncontai ante adotaique Ediya oncontai ante adotaique mënömaïmopa. 
Ante ayë tedeyongä boguïmämo waëmö pönï ocabogadäni obo weëninque guïnë gongë ayönäni boguïmämodë önönepämoque apënecantapa. —Ïingä ïñömö botö Wengä ïnongä inte botö në waadegaingä ïnongä ingampa. Tömengä ingante adinque botö watapë tobopa. Mïnitö tömengä pönö apënecä ëñëedäni. 
Angä wedinque tömengä mïñë në eidäni ïñömö ancai guïñëninque do do wäate baï cedinque guidömëmë të go weënänitapa. 
Go weënäni adinque Itota tömënäni weca ponte godö gampodinque, —Guïñënämaï inte engë gantiedäni, angantapa. 
Ayë ëmö ayönäni Itotaque adocanque ongongä agadänimpa. 
Ayë änanquidi ïnö weë pöñönäni Itota tömënäni ïnänite angantapa. —Mïnitö mä pönï botö ëmönö wïïmonte baï mïni adïnö ante gode änämaï pe wëëneyömïni botö ïñömö Waobo në ëñagaïmo inte ede wente ate ñäni ömëmonceboimpa. Ñäni ömëmömo ate mïnitö ede mänïñedë ate apënecemïnimpa. 
Angä ëñente wedinque tömengä tönö në eidïnäni tömengä ingante änänitapa. —Mänömaï ï ïninque, Ediya wodi täno poncecäimpa, ante në odömönäni ïñempa quïnante apënedänii. 
Äñönäni Itota weetë, —Ediya wodi näni änongä ïñömö täno pongä ingampa. Näwangä impa. Pöninque tömengä, Doyedë ingaï baï ñöwo weetë adobaï bacëimpa, ante badongampa. 
Botö weetë ïïmaïnö ante apënebo ëñëedäni. Ñöwocä mönö Ediya ïnongä inte do pongäimpa ante aquënë. Do pöningä ingante ede awincaque adinque, Æcänö ingää, ante ëñënämaï inte cedäni guiquënë quïëmë näni ceïnënö ince ede do cedänipa. Ayë adobaï, Tömengä ingante näni cedï baï botö Waobo ëñagaïmo ïñömote botö ïmote adobaï wëne wëne cedäni weceboimpa, ante apënebo ëñëedäni. 
Ante apënecä ëñëninque tömengä tönö në eidïnäni ïñömö ede, Æpënë mönö guidöningä Wäö ingantedö ante apënecampa, ante tece ëñënäni inte wegadänimpa. 
Mänïï änanquidi eidïnäni inte adodö weëninque nanguï pönï ïnäni weca pönäni adinque wacä onguïñengä Itota weca ponte da guicapodinque angantapa. 
—Awënë ëñëmi. Botö wengä onguïñengä ingante waadete waa cee ämopa. Tömengä ïñömö ede ancaa quidi quidi dowente wewëninque wante wante ïñö gongapamö të weë të weë cecampa. Ayë epënë tei guii tei guii cecampa. 
Ante wedinque, Botö wengä ingante pönö cemïni waa bacecäimpa, ante botö bitö mïñë në godäni weca ente pömo adinque tömënäni edö cete cequïnänii. 
Äñongante Itota tömënäni ïnänite, —Ñöwomïni mïni edemö cedämaï incabo mïni pönëegade impa, angantapa. Mïnitö weca epogadö quëwëmoï. Wapiticë cemïni ïñömïnite epogadö piyënë cete wewëmoï. Ede wëñengä ingante ïñömö botö weca ente mämömïni pongäedäni, angantapa. 
Ayë wëne ingante pïïninque Itota, Tao gobäwe, angä tao gocä ate wëñengä ïñömö dobe waa bacantapa. 
Ayë ate tömengä mïñë në godäni adodänique Itota weca pöninque tömengä ingante, —Mönitö guiquënë bitö baï wido cece cedinque ede quïnante wido cedämaï intamönii. 
Ante weyönänite, —Wede pönëmïnipa diyë wido cequïmïnii. Ede mïni pönënö möotatamö baï guiyä pönï ëwocamïni ïninque mïnitö änanquidi ïñömö ongonquidi adinque, Nänënë gobäwe, ante ämïni baï ede änanquidi ince do gä gote wayömö gongencedönimpa. Ede quïëmë cecete ante ämïni ïninque tömänö ede do cete babaimpa, ante näwangä apënebo ëñëedäni. 
Incete mänïï wëne inte wido cecete ante cedinque cenguï wantepiyë cënämaï inte Wengonguï ingante apënete ate ede wido cequï impa, ante Itota apënecä ëñënänitapa. 
Mänïï Gadideabe pöninque godongämë goyönänite Itota ïïmaïnö ante apënecantapa. Adocanque, Waocä në ëñagaingä ïñömö eyömönö ongongää, ante godö odömöninque botö ïmote waodäni nempo pede godongä encedänimpa. 
Në ënäni weetë botö ïmote wënönäni näñe wenceboimpa. Ayë mëönaa go adoöneque ïñonte ede Wengonguï angä beyenque botö ede ñäni ömëmonte quëwenceboimpa. Itota mänömaïnö ante apënecä ëñëninque tömengä mïñë në godäni weetë ede nanguï wewente bagadänimpa. 
Mänïï pöninque tömënäni Itota tönö godongämë Capënaömö näni quëwëñömö pöñönäni wadäni guiquënë Wengonguï oncö beyë ante tiguitamö didacöma näni änontamö mentamonga ante në änönäni inte Pegodo weca ponte änänitapa. —Mïnitö Awënë në Odömongä guiquënë Wengonguï oncö beyë ante didacöma tiguitamö cöwë pönönämaï ingantawo. 
Äñönänite Pegodo, —Cöwë në pönongä ingampa. Äninque oncönë pö wäänë guiiyongante Itota täno apënecantapa. —Timönö, ebänö ante pönëmii, angantapa. Ïïmeca në quëwëmö mönö eyepë ente quëwengëimpa, ante ïmeca awënë odeyeidi ïñömö ede tömënäni nempo në quëwënäni ïnänite, Pönömïni ëmoedäni, änänitawo. Weetë ede wadäni ïnänite änänitawo. Ædänidö ïnänite änäni, ante pönëmii, ante Pegodo ingante Itota angantapa. 
Äñongante Pegodo, —Wadäni ïnänite änänipa. Ante apëneyongä Itota weetë ede, —Mänömaï ï ïninque ede mönö Awënë Wengonguï nempo në quëwënömö inte wïï godonguënëmö ïmompa. 
Incete wïï pïinte bacedänimpa, ante botö ïïmaï ämopa. Bitö gäwapäa mäo dadonte wëä tadöñömi geye tänocä tacä ëe. Æ̈ninque geye önöneca wi ënete ayömi adotamonque ince coatodo didacöma ëmontamö ince ede geye önöne ongontamö adinque bitö tadonte encebiimpa. Mänintamö ente mäo bitö beyë botö beyë eyepë godömi encedänimpa, angä gote Pegodo cegacäimpa. 
﻿Mänïñedë Itota mïñë në godäni tömengä weca ponte apënedinque, —Bitö öönedë Awënë Odeye ïinque bayömi ecänö bitö nempo quëwëninque ñënengä pönï ïnongä inte në angä inguingää, änänitapa. 
Itota ïñömö wëñengä guiyangä ingante ede aa pecä pongä ate tömengä ingante teceguedë goncedinque tömënäni ïnänite weetë apënecantapa. 
—Näwangä ämo ëñëedäni. Mïnitö öönedë Awënë Odeye nempo guiicete ante wapiticë mïni pönëwënö wido cedinque wëñënäni näni piyënë cete pönënö baï pönëedäni. Mänömaï cedämaï ïmïni ïninque Awënë Odeye nempo cöwë guiidämaï inte webaïmïnipa. 
Incete ïingä wëñengä, Önömoque ïmopa, ante pönengä baï ecänö adobaïnö ante pönente quëwëna guiquënë tömengä ïñömö ede öönedë Awënë Odeye nempo quëwëninque ñënengä pönï inte ede në angä ingampa. 
Ayë ecänö botö ëmöwo apënedinque mäningä baï wëñengä ingante, Pöe, ante godö waa cecä ïñömö tömengä ïñömö ede botö ïmote ede do, Pöe, ante pönö waa cecä ingampa, ante Itota apënegacäimpa. 
Itota ayë apënecantapa. “Wadäni godö cedäni beyë botö ïmote në pönënäni ince pancadäniya ede dobe oda cete wëne wëne cedänipa. Ïninque, Wëñengä adocanque guiyangä pönï ingä ince oda cedämaï incecäimpa, ante wee cecete ante cedinque në godö cece cedingä ingante ïïmaï cedäni ïninque tömengä toquënengä ïmaingampa. Waodäni näni dace godö dace godö cequinca ñënenca ëninque tömengä önömenca e wëmencadinque tömengä ingante tecetibe wido cedäni ïninque tömengä ede, Wëne wëne cedämaï inte becadote wëmo beyenque Wengonguï botö ïmote wïï godömenque pangampa, ante wedinque waa toquënengä ïmaingampa. 
Quïëmë beyë oda cedinque inguipoga quëwënäni näni wequinque wëne wëne cedänipa. Në pönënäni ince pancadäniya wïï ëñente do oda cedänipa. Cöwë mänömaï impa. Incete, Oda cececäimpa, ante në cecä ïñömö ede tömengä nanguï nänö caate wequinque cecampa,” ante apënegacäimpa. 
Ayë, “Bitö önompoca cedinque wëne wëne cebi ïninque önompo aa wi empote wido cete baï cedinque wëne wëne bitö cedïnö ante wido cebäwe. Bitö önöwa wapiticë godinque wëne wëne cebi ïninque bitö önöwa aa wi ëwate wido cete baï cedinque wëne wëne bitö cedïnö ante wido cebäwe. Ïñempa inguipoga quëwëninque bitö ëmempoque empobi incete ëmentique entibi incete bitö öönedë eidinque cöwë wënämaï quëwëmi ïninque waa ïmaimpa. Ede tipempoga empobi inte tipentiya entibi inte ede bitö gonga cöwë becote wewenguïñömö wïï ëmëwo wido cete wequïmidö anguënë. 
Ayë bitö awinca wïwa adinque wëne wëne cebi ïninque bitö awinca oo togëmonte wido cete baï cedinque wëne wëne bitö cedïnö ante wido cebäwe. Ïñempa inguipoga quëwëninque bitö ëmëmonque ëmömi inte bitö godömenque quëwëmi ïninque waa ïmaimpa. Ede wïï tipëmonga ëmömi inte ede bitö tadömengadenguipo gonga cöwë becote wewenguïñömö wïï wido cete wequïmidö anguënë,” ante Itota angacäimpa. 
Ayë, “Ïingä guiyangä ïñömö önonganque ingampa, ante mïnitö adocanque ingante ince pïinte adämaï ïmäewedäni. Ïñempa tömënäni ïnänite në aadäni anquedoidi ince öönedë quëwëninque botö Mempo në öönedë quëwengä awinca cöwë adänipa cemïnii. 
Ede botö Waobo ëñagaïmo inte ede wë womönäni ïnänite diqui minte encete ante pömo ïmopa,” ante Itota apënecantapa. 
Ayë, “Æbänö ante pönëmïni ede. Waocä obegaidi tiëë ganca ëacä ongöñönäni adocanque pangocete nänënë gocä adinque në ëacä ïñömö nöobenta i nöebe ganca ïnäni änämënë ongöñönänite ëmö cete diqui mince wïï goquingä, ante pönëmïnii. Cöwë ede diqui diqui mince gocecäimpa. 
Godinque në pangoce godingä ingante ëadente acä ïninque në ëacä waa tobaingampa. Ede pangoce godämaï ïnäni nöobenta i nöebe ganca ïnäni ïnänite adinque cöwë tocä ïnongä inte tömengä tece nänö adingä beyë godömenque tocampa. 
Mïnitö Mempo öönedë në quëwengä adobaingä, Guiyangä wë womonte wënämaï incecäimpa, ante cöwë diqui diqui mingampa,” ante Itota odömonte apënegacäimpa. 
Godömenque odömöninque Itota apënecantapa. “Bitö tönïñacä bitö ïmite wëne wëne cecä wedinque bitö tömengä weca gote ämi adomïnaque nänënë gote ongöeda. Ongöñömïnate bitö tömengä ingante, Mänömaï cebitapa, ante ämi ëñengäe. Mänömaï ämi ëñengä ïninque tömengä waadete babaingampa,” ante apënegacäimpa. 
Ayë godömenque apënecantapa. “Weetë tömengä ëñënämaï inte waadedämaï ingä ïninque bitö Wengonguï angä ëñente näni yewëmongaïnö baï cee. Waocä ebänö cecää, ante adinque waoda mënaa ïna ince mënaa go adocanque ïnäni ince adoyömö ante apënedäni ïninque tömënäni näni apënedö beyenque ante mönö, Nö impa, ante ëñengëimpa, ante Wengonguï beyë yewëmongatimpa. Ïninque bitö, Mönö adoyömö ante apënecëimpa, ante waoda mënaa ïnate ämi ince adocanque ingante ämi ince ecämenque bitö tönö goda tömengä adoyömö ante nöïnö ante apënececäimpa. 
Ayë apënemïni ate në wëne wëne cedingä cöwë ëñënämaï ingä ate wedinque bitö ïñömö, Itota në Codito ingampa, ante mïni pönencabo weca gote apënebi ëñenguïnäni. Ayë tömënäni wee änäni ate tömengä godömenque ëñënämaï ingä ïninque tömengä, Nämä cete quëwenguïmo, ante në ëñënämaï cedäni baï ingampa. Ayë, Odömäno awënë beyë në ëwengä baï ingampa cebii. Tömengä ëñënämaï cecäïnö anguënë, ante bitö ede tömengä ingante gomö ae,” ante Itota angantapa. 
Ayë apënedinque, “Näwangä ämopa. Mïnitö inguipoga në ämïni inte apente ämïni ïninque mïni apente änïnö ince öönedë dobe apente ante impa. Ayë inguipoga mïnitö apente äninque ñimpo cemïni ïninque mïni cedö baï öönedë adobaï do ñimpo cete ingëimpa.” 
Ante apënedinque Itota ayë apënedinque, “Mïnitö ïmïnite ïïmaï ämopa, angantapa. Inguipoga mëmïnaa guëa adoyömö pönente apëneyömïna botö Mempo öönedë në quëwengä ïñömö mïna ämaï ante tömänö cececäimpa. 
Ede mëmïnaa ïmïna ince mëmïnaa go adocanque ïmïni ince epomïnimë ïnömïni ince mïnitö adoyömö ponte botö ëmöwo apënete ongöñömïni ede botö adoyömö mïnitö tönö godongämë ongonceboimpa,” ante Itota apënegacäimpa. 
Ayë ate Pegodo tömengä weca ponte äninque, —Awënë, botö tönïñacä botö ïmote wëne wëne cecä adinque botö tömengä ingante epogadö godö ñimpo cebo ee goquingää. Ede önompo ëmempoque go mempoga mänimpoga ñimpo cebo ee goquingä, ämii. 
Äñongante Itota, —Ïñempa, wïï önompo ëmempoque go mempogaque anguïï. Ede godömenque bitö änimpoga pïïnämaï inte ñimpo cebi ate weetë adopoga weetë adopoga ayë cöwë tetenta ganca weetë weetë ñimpo cedinque coatodo tiento nöobenta ganca mänimpoga pïïnämaï inte ñimpo cebi goquingä. Mänömaï ante Itota tömengä mïñë në godäni ïnänite, Cöwë pïïnämaï inte ñimpo cequïmïni, angacäimpa. 
Itota ayë apënecantapa. “Mänïnö beyë bitö änö baï cedäni wedinque ïmeca awënë odeye nänö apente ämaï öönedë Awënë Odeye ince tömengä ingante në ëñëmïni ïmïnite ebänö apente angampa, ante odömömo aquïmïni, angantapa. 
Ïmeca awënë ïñömö, Botö ïmote në cedäni ince botö ïmote debe ïnäni inte eyepë pönönäni enceboimpa, ante ceyongä adocanque tadento ñënengade näni godonte ëinta ince diete mïido ganca nänö pönongä ënï beyë weetë pönönämaï debe ingä adinque tömengä ingante ente mämönäni pongampa. 
Pongä adinque tömengä awënë ïñömö, Ömepocä inte tömengä edö cete pönongä enguïmoo, ante pönente wedinque ïïmaï angantapa. Wacä ingante në cedäni tömengä näni wencabo bacedänimpa, ante cedinque botö në pönönämaï ingä näna gencaya näni wencabo tömänäni ïnänite bei ongonte wacä ingante godonte eyepë enguïmoo, angä. 
Ëñente wedinque ede në cecä ïñömö tömengä weca ede weëninque ede, ‘Awënë, waadete cedinque ee abi adinque botö ayë ate botö debe inganca tömanta pönömo encebiimpa.’ 
Ante wecä ëñëninque awënë ïñömö në cecä ingante guëa wete baï pönëninque, Tömää ede godonte impa, äninque godö ñimpo cecä abe tawente gocantapa. 
“Incete tömengä tönö wadäni näni godongämë cecabo ïñönäni wacä guiquënë adocä ingante tiëë tiguitamö ganca nänö pönongä ënï beyë weetë pönönämaï debe ïnongäimpa. Adinque në abe tawente godingä ince tömengä ingante debe ingä ingante godö yao ongonte ñïmämencate cedinque, ‘Do bitö ëninta pönömi ëmo töö.’ 
Ante pïingä wedinque tömengä tönö në cecä inte në debe ingä weetë në äningä weca da guicapodinque, ‘Bitö waadete cedinque ee abi ïninque botö ayë ate pönömo encebiimpa.’ 
Ante weyongä ede Baa äninque tömengä, Tömanta ede cöwë pönömi ëmo ate tabaïmipa, äninque ede tee mönecä ongongantapa.” 
“Adinque ede tömëna tönö në cedäni guiquënë, Mänömaï cecä, ante wedinque pïïninque awënë weca gote, Mänömaï cecampa, ante wemönipa. 
Änäni ëñëninque wëne wëne në cedingä ingante äñecä pongä ate tömengä ingante awënë, ‘Botö ïmo në cedïmi inte në wëne wëne cebitapa töö. Ïñempa bitö nanguï ämi beyenque botö ede, Tömanta ede godonte impa, ante ñimpo cebo abe tawente gobitapa. 
Ïninque botö guëa wete pönente cebo baï bitö tönö në cecä ingante bitö adobaï guëa wete pönëmi baï waa incedönimpa.’ 
Äninque awënë äingä badinque, Tömengä tömanta nänö ëninta botö ïmote adodö nänö pönonguinganca botö, Tömengä ingante ente pancemïnimpa, ämopa. Äninque tömengä ingante tee mönete oncönë në pänäni ïnänite pede godongä ënänipa.” 
Mäninque ante odömonte apënedinque Itota godömenque apënecantapa. —Ede mïni waocabo ïñömïnite mïnitö wacä nänö wëne wëne cedïnö ante godö ñimpo cedämaï ïmïni adinque awënë nänö apente änö baï botö Mempo öönedë në quëwengä ïñömö adobaï mïnitö wëne wëne cedïnö ante ñimpo cedämaï inte tömänö ancecäimpa, ante apënegacäimpa. 
﻿Mänïï Gadideabe quëwente ïinque apënete ate Itota Oododänö ëmëmäa godinque Oodeabe pongacäimpa. 
Pongä adinque nanguï ïnäni tee empo goyönäni tömengä gampocä waa badänitapa. 
Paditeoidi guiquënë, Godö ämö ëñëninque Itota wabänö adodeque oda cedete wecä tocëï, ante pönëwënäni inte tömengä weca pöninque änänitapa. —Wengonguï ebänö ante wee angacäï. Waocä tömengä nänöogengä ingante quïëmë beyenque pämengä ïninque ede nö cete intawo. 
Ante äñönäni Itota, —Mïnitö ïñempa Wengonguï beyë ante näni yewëmöinta adämaï inte ämïnitawo. Wëënëñedë ede waocä ingante në Badongaingä ïñömö, “Onguïñengä ingampa, ante ayë, Onquiyengä ingampa, ante badongacäimpa,” ante yewëmongatimpa. 
Ayë, “Mänömaï beyë waocä mempocä ingante ëmö cete wäänä ïnante ëmö cete godinque onquiyengä ingante, Botö nänöogengä, ante ëmëwo moncecäimpa. Ïninque mënaa ïnïna ince tömëna näna gencaya badinque adocanque baï bacedaimpa,” ante yewëmongatimpa. 
Ïninque tömëna näna gencaya adocanque baï badinque nänënë mënaa ïnämaï ïnapa. Mänömaï beyë Wengonguï, Adocanque baï ïnapa, ante näna gencaya nänö në badongaïna ïñönate waocä weetë pango cedämaï incecäimpa. 
Äñongante tömënäni weetë, —Ïninque, Æ̈mëwo pämëmo goquïmi, ante yewëmöninque mäninta bitö yewëmöninta onquiyengä ingante godömi engä ate bitö önonque pämencebiimpa, ante Möitee wodi quïnante wee angacäï, ante ëñencete ante mönitö wemönipa. 
Änäni ëñëninque Itota ede, —Ïñempa, Mïmö ömedëmïni ïnömïni inte mïnitö wëne wëne ceïnëmïni ïmïnipa, ante wedinque ede Möitee, Nänöogengä ingante pämenguïmi, ante yewëmongacäimpa. Wëënëñedë ïñömö ede wïï mänömaï ingatimpa. 
Weetë onquiyengä wacä ingante godö todämaï ïñongante tömengä ingante në pämëningä ïñömö tömengä dobe nänö towenguinque ede wacä onquiyengä ingante godö mongampa. Ayë onquiyengä pämente goyongä wacä onguïñengä tömengä ingante godö möninque adobaï në towengä bacampa, ante ämo pönëmaïmïnipa. 
Angä ëñëninque tömengä mïñë në godäni guiquënë, —Ïñempa näna gencaya ïna inte pämënämaï ingëimpa, ante bitö änö baï nö ï ïninque ede waocä wëmö cecä baï waa ïmaimpa, ante pönente wemönipa. 
Ante weyönänite Itota, —Wëmö cecä, ante mïni änö baï ante waocä edö cete cequingää. Wengonguï nänö änïnänique mänïnö ante Ao ante mönämaï ïnänipa. 
Ede edänidö mönämaï inguïnänii, ante pancadäniya guiquënë wäänä cencadë ëñayedë ede ongenca babetamïñënäni ëñagaïnäni inte mönämaï ïnäni. Pancadäniya weetë waodäni cedäni beyenque babetamïñënäni badinque mönämaï ïnänipa. Ayë pancadäniya guiquënë öönedë Awënë Odeye nempo beyë ante nämä pönëninque Ao ante ede mönämaï ïnänipa. Ede ecänö botö änö ëñente Ao äna, tömenganque mänömaï cececäimpa, ante Itota odömongä ëñengadänimpa. 
Ayë ate, Wëñënäni ïnänite Itota pönö gampo cecadinque tömënäni beyë Wengonguï ingante apënececäimpa, ante cedinque wadäni tömengä weca ente pö ente pö cedäni adinque tömengä mïñë në godäni guiquënë, Ænte pönämaï ïedäni, äninque Baa Baa änäni. 
Ate wedinque Itota ïñömö ede, —Wëñënäni ïnänite ee amïni poncedänimpa. Ede mänïnäni näni pönënö baï adobaï pönënäni inte ede öönedë Awënë Odeye nempo do quëwënäni ïnänipa. Ïninque mïnitö ïñömö wëñënäni ïnänite Baa änämaï ïedäni. 
Äninque wëñënäni ïnänite pede gopo gampo cecadinque wade gogacäimpa. 
Ayë wacä Itota weca pöninque, —Awënë në Odömömi apënebi ëñëmoe, angantapa. Botö ebänö waa cebo ïninque cöwë wënämaï wantepiyë quëwëmaïmoo. 
Ante äñongä Itota ede, —Wengonguï adocanque në waa cecä ingä incete bitö botö ïmonte äninque, Æbänö waa cequïmo, ämii. Incete, Quëwenguïmo, ante webi ïninque bitö, Ïïmaï ceedäni, ante Wengonguï nänö wee angaïnö ante ëñente cee. 
Angä wedinque, —Ædedö ante ämii. Äñongante Itota weetë, —Ïïmaï. “Wacä ingante godö wënönämaï. Bitö nänöogengä ïnämaï ïñongante godö mönämaï. Wacä quï awëmö ënämaï. Wacä ebänö cecää, ante godö babe wapiticë änämaï. 
Wempocä ingante wäänä ïnante waa adinque godö waa cee. Ayë, Nämä ante bitö waadete cebi baï wadäni ïnänite adobaï godö waadete cee.” 
Angä ëñëninque edëningä ïñömö, —Botö mänïnö bitö änö baï do cete pegaïmo inte botö quïnö ede godömenque cequïmoo. 
Äñongante Itota weetë, —Bitö, Ædemö nö cebo baceboimpa, ämi ïninque ede öönedë bitö waëmoncoo enguinque ede ñöwo godinque ïmeca bitö mänincoo tömancoo godonte ëninque bitö ëninta weetë ömepodäni inte wedäni ïnänite tömanta godömi encedänimpa. Ayë ede botö ïmote tee empote pöe. 
Angä ëñëninque edëningä ïñömö ede, Botö mäincoo, ante nänö nanguï ëacoo ante pönente wewente wedinque wade gogacäimpa. 
Gocä ïninque ede Itota tömengä mïñë në godäni ïnänite apënedinque, —Näwangä ämo ëñëedäni, angantapa. Öönedë Awënë Odeye nempo guiite quëwencete ante cedinque waodäni ömepodäni inte botö mïñë pönänipa. Mäincoo nanguï ëacä guiquënë ebänö cete ömepocä inte botö mïñë ponte guiite quëwenguingää, angantapa. 
Ayë cämeyo ïñömö guiyangä ingampa diyë daagö guiyampite pede tacää. Cämeyo ñënengade ïnongä inte pede tadämaï ingä baï në ëacä adobaï ingampa. Tömengä nämä ayongä ñënengä ïnongä inte ede ebänö cete Wengonguï Awënë Odeye nempo do wäänë guiite quëwenguingää. 
Ante apënecä wedinque tömengä mïñë në godäni weetë ancai guïñëninque, —Ïñempa mänömaï ï ïninque ecänö wäänë guiite quëwenguingää, änänitapa. 
Itota tömënäni ïnänite cöwä adinque apënecantapa. —Waomïnique ince nämä mïni cedö beyenque edö cete quëwëmaïmïnii. Weetë Wengonguinque nämä tömänö do cecä ingampa. 
Angä ëñente wedinque Pegodo guiquënë, —Mönitö ïñömö ede möni ëadincoo owë caate bitö mïñë ömepomöni inte pömöni abipa. Ömepomöni ïmöni inte ede quïnö enguïmönii. 
Äñongante Itota weetë tömënäni ïnänite angantapa. —Näwangä ämopa. Botö badömo ate tömancoo mïincooque ïinque bayonte botö Waobo ëñagaïmo ïñömö ede tömëmo ñäö ëmönö ëmöninque ede pö të contaceboimpa. Ïninque mïnitö botö ïmote në tee empogaïmïni inte mänïñedë ate tömëmïni të contaimpaa tipempoga go mempaa pö të contadinque awënëidi badinque ede idegoidi tipempoga go mencabodäniya ïnänite apente ancemïnimpa. 
“Ayë godömenque ämopa. Mïnitö näwangä oncodo tao godinque mïnitö tönïñadäni ïnänite ëmö cete godinque badä ïnante mempocä ingante wënäni ïnänite botö ëmöwo beyenque ëmö cete pömïnitapa. Ïninque ïïmaï ante näwangä ämopa. Æcänö botö beyenque mänömaï cedinque tömengä nänö ëadï öme ëmö cete goda ïñömö tömengä nänö ëmö cete godincoo baï adopocoo encecäimpa. Wïï adopogaque ede ëninque tömengä weetë ede godömenque adopocoo adopocoo ëninque tiëë ganca mänimpoga encecäimpa. Ayë botö pönö cebo ëninque tömengä cöwë wantepiyë wënämaï quëwencecäimpa. 
Incete ede täno yecado ongönïnäni pancadäniya weetë yemïñë gote ongönäni bacedänimpa. Ayë yemïñë ongönïnäni inte weetë yecado ponte ongoncedänimpa,” ante Itota apënegacäimpa. 
﻿Itota ayë ede, Öönedë Awënë Odeye nempo ebänö quëwënänii, ante odömoncete ante ïïmaï apënegacäimpa. “Waocä në öme ëacä nänö cebaï Öönedë Awënë Odeye ince adobaï cecampa. Në ëacä ñäö bayö oncodo taodinque, Æcänö ñöwoöne botö yowementacodë cequïnaa. 
Ante adinque tömengä beyë në cecedäni ïnänite, Mïnitö tömää itedë cemïni ate botö adocanque ingante deënadio tiguitamö adotamonque pönöninque wacä ingante wacä ingante adotamonque adotamonque pönömo encemïnimpa, äñongante Ao ante yowementacodë cece godänipa. 
Gote ceyönäni tömantadë ëñonte në ëacä tömënäni näni godonte ëïñömö gote ayongä wadäni önonque cedämaï a ongönäni. 
Adinque tömengä, ‘Mïnitö adobaï gote cemïni ate eyepë godömo encemïnimpa.’ Angä ëñëninque Ao ante godänipa. 
Ayë tecebecä ïñonte adobaï tömengä wadäni ïnänite angä godäni ate weetë ede weicä ïñonte adobaï taodinque wadäni ïnänite angä godäni. 
Ate ede awencabo weiyongante ede adocä tao ayongä wadäni önonque a ongönäni adinque tömengä tömënäni ïnänite, ‘Quïnante tömää itedë ede cedämaï a ongömïni.’ 
Ante äñongä, ‘Ïñempa mönitö ïmönite, Ceedäni, änänipa cequïmönii.’ Änäni ëñëninque, ‘Mïnitö adobaï ede botö yowementacodë gote ceedäni,’ angä godänitapa,” ante Itota odömonte apënecantapa. 
Ayë, “Gäwadecë pönï bayonte në ëacä ïñömö tömengä beyë në apënecä ingante äninque, ‘Botö beyë në cedäni ïnänite aa pebi pönäni ate bitö tömënäni näni cedï beyë godömi eyepë encedänimpa. Awencabo weiyongä ñöwo pönï gote cedïnäni ïnänite ede täno godömi ënäni ate weetë wëënë gote cedïnäni ïnänite ede ayë ate godömi encedänimpa.’ 
Angä ëñente aa peyongä awencabo weiyongä gote cedïnäni inte täno pönäni ate deënadio tiguitamö adotamonque adotamonque godongä ënäni. 
Ate adinque täno gote cedïnäni guiquënë, Mönö godömenque enguï impa, ante pönëñönäni tömengä godongä ëninque ede deënadio tiguitamö ince adotamonque adotamonque adopo adopo ënänipa. 
Æ̈ninque tömënäni në ëacä ingante pïinte tededinque, 
‘Mönitö tömää itedë näwancate cemöni ince ïñempa cebii. Ayë pönäni guiquënë wante ïñö adoque ooda ganca cedäni ince mönitö baï adopo godömi ënäni wemönipa töö.’ 
Ante pïïñönäni në ëacä weetë adocanque ingante apënedinque, ‘Ïñempa botö bitö ïmite wëne wëne cebogaa. Ede, Deënadio tiguitamö adotamonque pönömo encebiimpa, äñömo Ao änämaï ïmitawoo. 
Bado, bitö quï ince ente goe. Ede bitö ënï baï ayë ponte cedingä ingante adopo godonguënëmo intabopa. 
Ede botö ëadincoo ince, Æcänö ingante godonguïmo, ante pönente wedinque edö cete tömëmo ince änämaï inguïmoo. Botö në waa cebo ïñömote bitö guiquënë ede pïinte abi awedö,’ ante në ëacä angampa.” 
Mäninganca ante odömonte apënedinque Itota ïñömö, “Mänömaï cedäni ïninque botö, Täno yecado ongönïnäni inte weetë yemïñë gote ongoncedänimpa, antabopa. Ayë, Yemïñë ongönïnäni inte weetë yecado ponte ongoncedänimpa, ante apënetabopa,” ante apënegacäimpa. 
Mänïï godinque Eedotadëë goce cedinque tömengä mïñë, Dote, ante näni gocabo ïnänite Itota nänënë ente mäodinque idöme goyönäni apënecantapa. 
—Ñöwo ïñömö ede mönö Eedotadëë ïñömö eicëimpa. Æi gote ongömö ate adocanque, Waocä në ëñagaingä eyömönö ongongää, ante wadäni ïnänite godö odömongä bei ongonguïnäni. Ayë, Wengonguï quï, ante në godönäni ñënënäni tönö në odömönäni nempo tömengä botö ïmote pede godongä ëninque tömënäni weetë botö ïmote apente äninque, Cöwë wencecäimpa, ancedänimpa. 
Ayë ede, Awë ñenquedïmë cedinque tömengä ingante timpote wënöedäni, ante tömënäni oodeoidi ïnämaï ïnäni nempo botö ïmote weetë mäo godönäni encedänimpa. Æ̈ninque tömënäni weetë botö ïmotedö ante badete todinque ayë tei tei päninque awäa timpodäni wenceboimpa. Näñe wëmo ate Wengonguï angä beyenque botö mëönaa go adoöneque ïñonte ñäni ömëmonceboimpa, ante Itota apënegacäimpa. 
Tebedeo wëna Wäö tönö Tantiago ïñöna tömëna badä ïñömö tömënä wëna tönö Itota weca ponte ede weëninque ede, Botö ämaï ante cee, ante apënecä. 
Ëñëninque Itota, —Mïnö quïnö apënecete ante pömïï. Äñongante, —Bitö Teiyë Awënë Odeye bate të contadinque ede botö wëñëna ïnate ämi ate adocanque bitö tömëmëmi ïnö adocanque dipëmëmi ïnö të contaquïna ämopa, angantapa. 
Ëñëninque Itota weetë, —Ïñempa adämaï inte mïnitö ämïni awedö. Botö nantate wewenguïmë baï becabo baï mïnatö ede adotaca becate baï Ao ante botö beyë nantate wewenguïmïnaa. Ede epënë guiite baï botö wenguïmë baï guïñënämaï ïmïnapa diyë botö beyë wenguïmïnaa. Äñongante, —Ao ante guïñënämaï cecemönaimpa, änatapa. 
Itota weetë, —Botö nanguï caate wewëmo baï mïnatö adotaca bete baï äanque baï caate wecemïnaimpa. Näwangä impa. Incete ecänö botö tömëmë ïnö ecänö botö dipëmë ïnö të contaquïna botö ede pönö änämaï ïmopa. Weetë botö Mempo do, Mänïnaque mänimpaa të contaquïna, ante në badongaingä inte tömengä adocanque godö angä contaquïna, ante Itota apënegacäimpa. 
Mänömaïnö ante tededapa töö, ante ëñëninque wadäni diete ganca tömengä mïñë në godäni guiquënë ïñäna näna caya ïnate ede pïïnänitapa. 
Pïïnäni ïninque Itota aa pecä pönäni ate tömënäni ïnänite ïïmaï apënecantapa. —Oodeoidi ïnämaï ïnäni awënëidi ebänö cedänipa, ante do ëñëmïnipa. Tömënäni ïñömö nämä beyenque ante cedinque nanguï pïinte änäni wedinque tömënäni nempo quëwënäni weetë do ëñente cedänipa. Ayë tömënäni weca në ñënënäni ïnönäni ïñömö, Tömëmoque ämo ëñente ceedäni, ante pïinte änäni wedänipa. 
Mïnitö guiquënë tömënäni nämä beyenque ante nanguï änäni baï wïï adobaï cequënëmïni ïmïnipa. Weetë mïni cabo ïñömïni adocanque ñënengä pönï ingä bacete ante cedinque tömengä weetë ede mïnitö beyë në cecä baquënengä ingampa. 
Ayë yecado ongöïnente wecä ïñömö tömengä yecado ongoncete ante cedinque weetë ede yemïñë pönï gote tömänäni ïnänite në cecä badinque tömengä nämä beyë ante cedämaï inguënengä ingampa. 
Ede Waobo ëñagaïmo inte adobaï, Botö beyë pönö cecedänimpa, ante wïï pömo ïmopa. Weetë wadäni beyë godö cecete ante pömoimpa. Ayë ede nanguï ïnäni tee mönete baï wewëñönäni botö weetë, Tömënäni wibënete tacedänimpa, ante tömëmo wepë ince godoncete ante pömo ïmopa, ante Itota apënegacäimpa. 
Itota mänïnö godinque Eedicoo näni quëwëñömö ponte tayönäni tömengä mïñë nanguï ïnäni tee empote godänitapa. 
Goyönäni onguïñëna babetamöna ïñömö taadö wedeca të contate a ongöñöna, Itota pongampa, änäni ëñëninque aa pedatapa. —Awënë, bitö Dabii wodi pëïmi ïnömi inte mönatö ïmönate pönö waadete waa cee. 
Ante äñöna godongämë godäni guiquënë, Apocënë inguënë quëwënaa, änäni ince godömenque yede aa pedinque, —Awënë, bitö Dabii wodi pëïmi ïnömi inte mönatö ïmönate pönö waadete waa cee, änatapa. 
Itota ïñömö në gongëninque äñecä pöna adinque, —Mïnatö ïmïnate quïnö cebo ämïnaa. 
Angä ëñëninque, —Awënë gampomömi awinca wi ënete baï aquïmöna, ante wemöna. 
Äñöna Itota tömëna godongämë wete baï pönëninque ede pede gopo gampomongantapa. Gampomongä ate tömëna waa ada badinque Itota mïñë do godatapa. 
﻿Mänïï gote Eedotadëë obo pöninque Odibowenquidi ontacamö goïmö Betapaguee näni quëwëñömö ganca pöñönäni Itota tömengä mïñë në goda mënaa ïnate da godöninque angantapa. 
Tömëna ïnate, —Mänïï näni quëwëñömö ongö amïna. Tömëñömö go guiite ayömïna bodo onquiyë näna wencaya ñäni ñëï a ongö acemïnaimpa. Ñäni ñëï a ongö adinque mïnatö mänïna ïnate ñï ceyente botö weca ente pöeda. 
Ayë mïnatö ïmïnate wee änäni ëñëninque mïnatö weetë ede, Awënë nänö enguënënö ante ente gomönapa, ante apëneeda. Ayë, Tömengä ïinque cete ate do da pönongä encemïnimpa, ante apëneeda, angantapa. 
Do ïñömö Wengonguï beyë në apënecä ïïmaïnö ante nänö apënegaïnö ante ede ïinque bacëimpa, ante mänömaï cetimpa. 
“Tiöno ïñömö quëwënäni ïnänite ïïmaï äedäni, ‘Badogaa, mïnitö Awënë Odeye ñöwo mïnitö weca pongä aedäni. Ede mönö mäincoo mongëwënongä bodo wengäa të contate mönö Awënë pongampa. Tömengä gänë pönengä inte bodoga contate pongä aedäni,’ ante ancemïnimpa.” Ante docä nänö apënegaïnö ante ñöwo ïinque cetimpa. 
Mänömaïnö ante angä ëñente godinque tömengä mïñë në goda ïñömö Itota nänö änïnö baï do cedinque, 
bodo näna wencaya ïnate töï töï ente pöninque tömëna weocoo yabecooque eidämë wo ceyabeda ate Itota wënömëneca ïnö ei yiyë të contacantapa. 
Adinque ede nanguï ïnäni, Itota nänö ponguïnö, ante tömënäni weocoo yabecooque ñö cedinque bee podöwayönäni wadäni guiquënë gönea gote yepëma öñabo tapente mämö bee bee podöwadäni ate tömengä podöwaïnonque gocantapa. 
Gocä adinque täno godäni tönö ayë pönäni tönö godongämë godinque nanguï ïnäni yede äninque, —Bitö Awënë Dabii wodi pëïmi ïnömi inte pömi adinque, Möni quëwenguinque impa, ante, Badogaa, ante tomönipa. Awënë Wengonguï ëmöwo beyenque pömi ïninque bitö toquinque ede Wengonguï bitö ïmite waa cececäimpa. Ayë öönedë ïñömö adobaï, Badogaa, möni quëwenguinque, ante ingëimpa. 
Ante mänïï cedinque pöñönäni, Itota Eedotadëë pongä adinque mänïñömö quëwënäni ancai guïñëninque, —Mäningä ecänö ingää. 
Ante weyönäni godongämë pönäni ïñömö, —Itota ingampa. Tömengä ïñömö Wengonguï beyë në apënecä ïnongä inte Gadideabe Näatadeta quëwente pongä ingampa, ante apënegadänimpa. 
Itota ïñömö Wengonguï oncö ñënencönë yabecönë pö guiidinque mänïñömö mäincoo mänäni tönö wadäni në godonte ënäni tönö ongönäni adinque tömengä tömänäni ïnänite, Oncodo taoedäni, äninque da tadongä oncodo tao godänitapa. Ayë campio ante näni godonte ëimpa tönö equemö godoncete ante në mänäni näni cönöimpa tönö be tacä tömampaa guidömëmë të go weentapa. 
Ayë tömënäni ïnänite angantapa. —Wengonguï beyë ïïmaïnö ante yewëmongatimpa. “Waodäni botö oncönë pö guiidinque botö ïmote apënecedänimpa,” ante Wengonguï angä incete mïnitö wëne wëne cemïni beyenque Wengonguï oncö ince në awëmö ö ënäni näni womöincönë baï wentamö bapa töö. 
Äninque Itota ayë Wengonguï oncö ñënencönë yabecönë ongöñongä pe opa pe opa godäni tönö babetamönäni tömengä weca pönäni adinque tömengä godö cecä ate waa badänitapa. 
Mänömaï mä cecä waa badäni ate wedinque, Wengonguï quï, ante në godönäni ñënënäni tönö në odömönäni guiquënë pïinte badänitapa. Ayë wëñënäni Wengonguï oncö ñënencö yabeque ongöninque yede äninque, “Badogaa, Awënë Dabii pëïmi ïnömi adinque möni quëwenguinque impa,” ante Ye änänitapa. Änäni ëñëninque në godönäni ñënënäni tönö në odömönäni enguï badinque 
Itota ingante änänitapa. —Wëñënäni ebänö änäni ëñënämaï ïmitawo. Äñönäni Itota, Do ëñëmopa. Ïñempa mïnitö guiquënë Wengonguï beyë ante ïïmaïnö ante yewëmonte ongö adämaï inte änewëmïnitawo. “Bitö tece ëñadäni tönö goömë në gänäni ïnänite apënebi ëñente, tömënäni Ao ante nö pönï tededinque, Wengonguï teiyë waëmö ingänö, ante watapë apënedänipa.” Mänömaïnö ante yewëmonte ï apa änewëmïnii. 
Äninque Itota ede tömënäni ïnänite ëmö cete wade godinque Betänia näni quëwëñömö gote mongacäimpa. 
Ñäö bayö Eedotadëë näni quëwënö gämënö adodö pöninque Itota gëwente wecantapa. 
Gomö adinque iigowë a ongö ponte ayongä öñaboque ëmë adinque, —Ömecabi ïmi cöwë incadämaï incebiimpa. Äñongä iigowë ince guïñë wënimpa. 
Guïñë wë adinque tömengä mïñë në godäni ïñömö, —Quïmë iigowë ïñontobë guïñë wë amöö. 
Ante weyönäni Itota ïñömö ede, —Näwangä ante mïnitö ïmïnite apënebopa. Wïï ëme pönëmïni inte wede pönëmïni ïninque mïnitö iigowë inte botö cebaï adobaï do cebaïmïni. Ayë godömenque cedinque mïnitö änanquidi ongö ate, “Änanquidi ëñëmi, äninque, Bitö cabente wo gote gäwapënë guiie,” ante ämïni ïninque ede mïnitö änïnö baï do babaimpa. 
Wengonguï ingante wede pönëmïni ïninque quïëmë ince ante tömengä ingante apënemïni ince mïni änïnö tömänö encemïnimpa, ante apënegacäimpa. 
Itota ayë Wengonguï oncö ñënencönë yabecönë pö guiidinque odömonte apënecä ëñëñönäni, Wengonguï quï, ante në godönäni ñënënäni tönö oodeoidi ïnänite në aadäni, Näni Picencabo, näni änäni tönö tömengä weca pöninque änänitapa. —Æcänö në angä inte bitö ïmite angä cebii. Ïñempa, Në ämi bacebiimpa, ante ecänö pönö äna ëñente në ämi inte baï cebii, ante ëñencete ante wemönipa. 
Änäni ëñëninque, —Mïni ämaï botö adodeque ämo ëñëninque mïnitö täno apënemïni ëñente ate mänïñedë ate botö weetë, Æcänö në äna inte pönö angä ceboo, ante apënebo ëñëmaïmïnipa. 
Wäö wodi ingante guiquënë, Bitö epënë guidoncebiimpa, ante ecänö äna ëñente guidongäï, ante pönëmïnii. Wengonguï öönedë apënecä ëñente cecantawo. Weetë ede waodänique änäni ëñente cecantawo. Ædö ante pönëmïnii. Itota angä ëñëninque tömënäni nämäneque weetedö weetë tedecöninque, “Wa, ebänö anguïï, ante wedänitapa. Ïñempa, Wengonguï angä ëñëninque Wäö cegacäimpa, ämö baï Itota weetë mönö ïmonte, ‘Quïnante pönënämaï ïmïnitawo,’ ancedongäimpa,” ante wedänitapa. 
Weetë ede, “Waodäni tömänäni, Wengonguï beyë në apënecä Wäö wodi ingacäimpa, ante pönënänipa, ante pönente wedinque Itota ingante në änäni ïñömö, Wadäni pïïnäni wece we, äninque, Waodänique änäni ëñente Wäö cegacäimpa, ante mönö edö cete anguïï.” 
Ante pönëninque tömënäni Itota ingante ede, —Wa, ëñënämaï ïmönipa. Ante weyönäni Itota ede, Ïninque botö adobaï, Æcänö në angä inte pönö angä ceboo, ante mïni änïnö ante apënedämaï inceboimpa, angacäimpa. 
Itota odömoncete ante apënedinque, —Mïnitö guiquënë odömonte tedebo ate ämo ëñente apënemïni ëñëmoedäni. Ïïmaï impa. Waocä tömengä wëna mënaa ïñöna adocanque weca godinque mempocä ïñömö, “Botö wëmi, bitö ñöwoöne yowementacodë cete pöe.” 
Äñongä ede, “Wïï goïnëmo,” angampa. Weetë ede ayë ate pönencöninque ede, Botö edö cete Baa äninque quëwëmoo, ante pönëninque ede mempocä nänö änïnö ante ëñëninque ede cece gocampa. 
Ayë ate mempocä weetë wacä wengä weca adobaï mäo äñongä tömengä ede, “Bitö mempobi ämi ëñente goceboimpa,” ante apënecä incete ede godämaï ingampa. Mäninque ante tedebo. 
Ñöwo mïnitö ïmïnite ämopa, Mempocä nänö änö baï ecänö cecäï, ante pönëmïni. Äñongante, —Tänocä. Ante apëneyönäni Itota tömënäni ïnänite weetë, —Näwangä ämopa. Mïnitö Awënë Wengonguï Odeye nempo pö guiidämaï ïñömïnite odömäno awënë beyë në ëwënäni tönö onquiyënäni mäincoo beyë ante në towente quëwënäni tönö täno ponte do guiicedänimpa. 
Ede Wäö wodi mïnitö weca ponte nö cete töïnö ante odömöñongante mïnitö ïñömö pönëmïnitawogaa. Ayë godömenque awënë beyë në ëwënäni ince mäincoo beyë ante në towente quëwënäni tönö ince do pönënänipa. Ayë mïnitö mänömaï cedäni adïmïni incete weetë wëne wëne mïni cedïnö ante wedämaï inte wïï pönëmïnitapa töö, ante Itota apënegacäimpa. 
Ayë godömenque apënedinque Itota, “Wengonguï Awënë ebänö cecää, ante ëñencemïnimpa, ante botö ïmeca quëwënäni näni ceïnö ante odömonte apënebo ëñëedäni. Ede ïïmaï impa. Öme ëacä yowementacodë da da mäo da caate wee cedinque, Tömëmö ente pïnä pïnä gäwate we yopente tömëmë enguïñömö ante cedinque ëë wote badongantapa. Ayë, Yowementacodë awëmö guiidämaï incedänimpa, ante cedinque ei wënömëneca gomö aquïñömö mënongä ate në ëacä ïñömö wabeca goce cedinque wadäni öme wite në aate tä pedäni ïnänite apënecantapa. Botö yowementacodë ince mïnitö öme wite aaedäni. Aayömïnite botö, Mïnitö quï, ante pancamonga pönömo encemïnimpa, angä Ao äñönäni wade gocantapa. 
Ayë yowedepo wodo bayonte tömengä ingante në cedäni ïnänite, Mïnitö yowementacodë në aadäni weca godinque botö yowemö ince pancamonga ämïni ëninque botö weca weetë mämömïni ëmoedäni, angä godänitapa. 
Angä godinque pönäni adinque yowementacodë në aadäni guiquënë në ence pönäni ïnänite bei ongöninque adocanque ingante nanguï tei tei päninque wacä ingante godömenque wënönäni wengä ate ayë wacä ingante dicaca tacadäni. 
Adinque mäo apënedäni wedinque në ëacä ïñömö weetë godömenque nanguï ïnäni da godongä gote pönäni adinque në aadäni guiquënë adobaï cedäni wedänitapa.” 
Ayë godömenque odömöninque Itota apënecantapa. “Ïninque në ëacä ïñömö, ‘Tömëmo wengä ingante da godömo gocä adinque tömënäni guïñente wedinque ee abaïnänipa,’ äninque tömengä ingante da godongä tömangä pönï gocantapa. 
Yowementacodë në aadäni guiquënë gomö ayönäni në ëacä wengä dice pongä adinque, ‘Tömengä ingampa. Wempocä mäincoo ïnï ede ïingä ïñömö në enguingä ingampa cemöö. Mönö ede mäo wënömö wengä ate ede mönö quï babaimpa.’ 
Änewëninque tömënäni në ëacä wengä ingante ede bei ongonte yowementacodë wee cete ïñömö yabeque ede, Ömäe, ante wënönäni wengantapa.” 
Ante mäninganca odömonte apënedinque Itota ïñömö tömengä ingante në änïnäni ïnänite angantapa. “Ïninque mïnitö ïñömö, Në ëacä pöninque ede yowementacodë në aaquënënäni ïnänite ebänö cequingää, ante pönëmïni.” 
Ante äñongante tömënäni weetë, —Ömäe, ante në wënönïnäni ïnänite tömengä näëmë ede, Ömäe, ante wënongä wencedänimpa. Ayë weetë, Ædänidö nö cedinque yowedepo ïñö yowedepo ïñö tä pete pönönäni enguïmoo, ante adinque awënë, Mïnitö weetë aacemïnimpa, angä Ao ante aacedänimpa, ante apënedänitapa. 
Itota ayë tömënäni ïnänite, —Wengonguï angä ëñente näni yewëmongaintaa ebänö ongö ante mïnitö adämaï inte ämïni awedö, angantapa. “Dica ente adinque, Wëne wëne inca, ante në mënönäni näni wido cedinca ince gomonga waëmonca inca ïninque täno näni ñönöninca bebengapa do bacapa. Wengonguï Awënë ince mänömaï cecä adinque mönö waocabo guïñente wedinque waa amompa,” Ante yewëmonte impa abaïmïnipa. 
Mänïnö mïni ëñënämaï ïnö beyë mïnitö Awënë Wengonguï Odeye nempo quëwente mïni cequënënö ince ö ente baï cecä wecemïnimpa. Ayë weetë wadäni ïnänite tömëmö wainca incate baï nö cedäni ïnänite godö angä ëñëninque tömënäni weetë tömengä nempo quëwente waa cecedänimpa. 
Botö ïñömö mänïï dica waëmonca baï ïnömo inte ämo ëñëninque në wecä ïñömö tömengä ïñömö mänincaa të go weëninque wedenque tobente wecä baï ïnongä inte botö önöwa gäänë ede weencecäimpa. Weetë ecänö ingante Wengonguï pïinte mänincaca tacacä ïnaa tömengä guiquënë quïëmë baï yaintai baï goquïnö anguënë, ante pönëmïniyaa. 
Ante në aaquënënäni näni ceïnö ante odömöninque Itota apënecä ëñente wedinque, Wengonguï quï, ante në godönäni ñënënäni tönö Paditeoidi ïñömö, Ïñempa mönö ïmonte pïinte angä awedö, ante pönente wedinque, 
Quïnö cete tömengä ingante bei ongonte ö enguïï, ante cöwä adänitapa. Incete, Waodäni tömänäni, Wengonguï beyë në apënecä Itota ïnongä ingampa, ante pönënänipa, ante wedinque, Pïïnäni wece we, äninque ede ñimpo cegadänimpa. 
﻿Wengonguï Awënë ebänö cequingää, ante ëñencemïnimpa, ante ïmeca awënë nänö ceïnö ante Itota tömänäni ïnänite weetë odömonte apënegacäimpa. 
“Inguipoga awënë odeye tömengä wëñë beyë monguïmëno ante nänö cebaï öönedë Awënë Odeye ïñömö adobaï cecampa. 
Inguipoga awënë ïñömö tömengä ingante në cedäni ïnänite, Wëënë botö änïnäni ïnänite wente ente pöedäni. Angä të të wente ënäni ëñëninque ede, Wïï pöïnëwedö, änäni. 
Ëñente wedinque awënë weetë wadäni tömengä ingante në cedäni ïnänite da godöninque, ‘Wëënë botö änïnäni weca godinque botö beyë ïïmaïnö ante apënemïni ëñencedänimpa. Botö wengä monguïmëno ante wagadaidi onguïñënäni tönö cënïnäni oguïmo pönï ïnäni ïnänite do wënöninque botö ëëmënoca do eyepë cebopa. Botö wengä monguïmëno pö beedäni, ante mempocä angampa, ante ede botö beyë apëneedäni.’ 
Angä ëñëninque gote apëneyönäni tömënäni ëñënämaï inte önonque wade godinque pancadäniya gönea ante goyönäni wadäni godonte encete ante godänitapa. 
Wadäni ayë ongönäni guiquënë ëñënämaï inte awënë nänö da godonte në cedäni ïnänite pïinte wëne wëne cedäni weyönäni mäo wënönäni wënänitapa.” 
“Mänömaï cedäni ate wedinque awënë odeye ïñömö äingä badinque tömengä tontadoidi ïnänite angä ëñëninque në wënönïnäni ïnänite mäo capo wënönäni. Wënäni adinque godömenque onconcoo tömënäni näni ëadincoo iya tänäni. 
Ïninque ede awënë weetë tömengä ingante në cedäni ïnänite, ‘Monguïmëno do eyepë cete ongö incete botö në änïnäni waa cedänipa diyë ämo bequïnänii. 
Ïninque mïnitö weetë ede iyënompoga iyënompoga mäo godinque ecämenque ingante bee tëninque tömënäni tömänäni ïnänite ämïni ëëmëno pö becedänimpa.’ 
Angä ëñente cedinque në cedäni taadonque pö bee bee bee tëninque waa cedäni ince wïwa cedäni ince tömänäni ïnänite äñete ente mämönäni pö monguïmëno oncönë pö guiidinque eyede goto gongente bedänitapa.” 
Ayë, “Awënë odeye ïñömö ëñace pö bedäni ïnänite ace guiiyongä ede adocanque monguïmëno bequï weocoo awënë odeye nänö pönönincoo ince wëñadämaï inte önoncooque ee mongengä. 
Adinque, ‘Æ̈migo, bitö edö cete monguïmëno weocoo wëñadämaï inte önoncooque ee mongente guiibii,’ ante äñongä ede pe wëënecä. 
Adinque awënë odeye ïñömö në aadäni ïnänite äninque, ‘Në monguïmëno weocoo wëñadämaï ingä ingante mïnitö goti wimpote weë goti wëwate ede wëmö ïñömö näni guingo imonte Ye ye ante weyömö mäo wido ceedäni,’ ante awënë odeye angampa. 
Mänömaï näni cedö baï adobaï impa. Ede nanguï ïnäni ïnänite Wengonguï, Pöedäni, angä incete ede wedenque ïnäni ïnänite apente Ao ante engampa,” ante Itota apënegacäimpa. 
Itota mänömaï apënecä ëñente wedinque Paditeoidi wade godinque godongämë ponëë cöninque, Mönö pïinte apente anguinque ante quïnö cemö ate Itota adodeque wapiticë tededinque oda cequingää. 
Ante pönëninque tömënäni në ëmïñënäni tönö Edodeidi ïnänite da godönäni godinque Itota weca pöninque, —Awënë në Odömömi ëñëmi. Bitö nö pönente cebi ïmipa, ante do ëñëmönipa. Ayë bitö ayömi mönitö tömämöni önömönique ïmöni adinque bitö, Waodäni ebänö anguïnänii, ante ayë, Æbänö cequïnänii, ante wedämaï ïnömi inte ede Wengonguï taadö ante guïñënämaï inte nö odömonte apënebipa. 
Ïninque bitö ebänö pönëmii. Odömäno gobiedöno beyë ante teiyë awënë Tetedo tiguitamö nänö änintamö ante ebänö wee yewëmonte ï, ante ëñencete ante wemönipa ede. Godonte ede waa cete intawo. Weetë wëne wëne cete intawo, ante apënebi ëñencemönimpa. 
Äñönäni Itota ïñömö tömënäni do, Cemö wapiticë tedececäimpa, ante näni änïnö ante do ëñëninque tömënäni ïnänite weetë ede, —Mïni wadö tedete wadö cecabo ïñömö ede quïnante botö ïmote, Æbänö cemö oda cequingää, ante cemïnii. 
Tetedo tiguitamö nänö änintamö odömömïni aquïmo. Äñongä deënadio tiguitamö adotamonque ente pönäni. 
Adinque tömënäni ïnänite Itota, —Æcänö awinca baï yewëmonte badonte ï. Ede ecänö ëmöwo ante yewëmonte ï. 
Äñongante, —Awënë Tetedo awinca baï yewëmonte badonte impa. Adocä ëmöwo ante yewëmonte ongö amönipa. Änäni ëñëninque Itota ïñömö ede, —Awënë Tetedo quï ï ïninque ede Tetedo ingante godongëimpa. Weetë Awënë Wengonguï quï ï ïninque Wengonguï ingante godonguï ï apa änewëmïnii. 
Ante Itota nänö änïnö ëñente beyë, Quïëmë baï angää, ante ancai guïñente wedinque wade gogadänimpa. 
Mänïöne adoöne ïñonte Tadoteoidi në, Waocä wëninque ñäni ömëmönämaï ëmëwo wengampa, ante në änewënäni inte Itota weca pöninque, Ïïmaïnö ante ëñencete ante wemönipa, änänitapa. 
—Awënë në Odömömi ëñëmi. Möitee wodi mönö beyë ante wee yewëmöninque ïïmaï ante yewëmongacäimpa. Waocä möninque wëñë tapëidämaï inte wengä ate tömengä tönïñacä weetë owempoingä ingante möninque wëñë tapëidinque, Botö tönïñacä wodi wengä ingampa, ante pepogacecäimpa, ante yewëmongacäimpa. 
Ñöwo ïñömö möni cabo ïñömönite adodäni näni caipë önompo ëmempoque go mënaa ïnäni ïñönäni bamoncadengä möninque wëñë tapëidämaï manguïwëninque ede näñe wengä ate ayëmengä weetë owempodingä ingante mongä. 
Ïninque ayëmengä ince adobaï wëñë ömepocä näñe wengantapa. Ayë weë wacä ayëmengä adocä ingante monte ate wëñë adobaï tapëidämaï inte ede näñe wengantapa. Ayë weë wacä adobaingä, ayë weë wacä tapëidämaï inte näñe, ayë weë wacä, ayë weë ayëmengä pönï adocä ingante möninque wëñë tapëidämaï inte näñe wengantapa. 
Onquiyengä guiquënë owempote wedinque tömangä pönï näñe wengantapa. 
Ïninque, Mönö ñäni ömëmonguïöne, ante mïni äöne ïñonte mäningä owempoingä ïñömö ecänö nänöogengä baquingää. Ede tömengä ingante ïñömö ede tömänäni manguïwengadänimpa. 
Äñönänite Itota weetë, —Mïnitö ïñempa. Wengonguï angä ëñente näni yewëmöinta adämaï inte baï ämïni awedö. Wengonguï adocanque tëï pïñengä inte ede tömää cecampa, ante pönënämaï inte ede oda cete ämïni awedö. 
Ede Wengonguï anquedoidi öönedë cöwë owodäni baï ïnönäni inte waodäni ñäni ömëmöninque godö ñänönämaï ïnäni inte ede mönämaï inguïnänidö anguënë. 
Weetë do wengaïnäni näni ñäni ömëmonguïnö ante ëñencemïnimpa, ante Wengonguï beyë yewëmonte ongö adämaï ïmïnitawo. 
“Botö ïñömö Abadäö Wengonguïmo ingaïmo inte ayë Iteca Wengonguïmo ingaïmo inte botö Aacobo Wengonguïmo adobo ïmo anguënë,” angacäimpa. Ante në angaingä inte ede ëmëwo wënïnäni tömënäni Wengonguingä edö cete inguingää. Weetë ede mïï quëwënänique tömënäni Wengonguï ïnongä ingampa. Ïninque ede në wente godïnäni ince ayë mïïnäni quëwënäni ïnänipa, ante pönenguënë änewëmïnii. 
Ante apënecä ëñëninque godongämë ëñengönäni guiquënë, Æbänö cete Itota waa pönï odömonte apënecä ëñëmönii, ante wegadänimpa. 
Tadoteoidi guiquënë, Ædö cete gomonga anguïï, ante ede pe wëënedänitapa. Mänömaï Itota nänö nö änïnö beyë pe wëënedänipa, ante tededäni ëñëninque Paditeoidi weetë godongämë pönänitapa. 
Itota ebänö cete wapiticë ämaingää, ante pönëñönäni adocanque idegoidi näni wee angaïnö ante në ate ëñënongä ïñömö Itota ingante angantapa. 
—Awënë në Odömömi ëñëmi. Wengonguï, Ïïmaï ceedäni, ante nänö wee angaïnecoo ante pönëninque ededö tëïne pönï ï ïñonte mönö nanguï ëñente waa cequïï. 
Äñongante Itota ïñömö, —Ïïmaïnö ante nänö wee angaïne ïñömö ede tëïne pönï ïñonte mönö nanguï ëñente waa cecëimpa. “Wengonguï mönö Awënë ingante bitö mïmö entawente waadedinque bitö ocai encabi inte nö pönëninque bitö önöwoca ëwocabi inte ede tömengä ingante edemö waa waadete pönëe.” 
Mänïne nänö wee angaïnö waa pönï ï ïninque mänïne täno waa cequï impa. 
Ayë wade nänö angaïnö adobaï nanguï waa ëñente cequï impa. “Bitö nämä bitö waadete waa cedö baï adobaï pönëninque wadäni ïnänite adobaï waa waadete cee.” 
Ïïmaï ceedäni, ante Möitee wodi nänö wee angaïnö ayë Wengonguï beyë në apënedäni näni angaïnö cecete ante cedinque ede mänïne Wengonguï mënea nänö wee angaïne ëñente cete beyenque ede tömänö ede do eyepë cete impa, ante Itota apënegacäimpa. 
Mänïï Paditeoidi adoyömö ponte ayë ongöñönäni Itota tömënäni ïnänite angantapa. 
Itota ïñömö tömënäni ïnänite, —Codito ïñömö ecänö ingää, ante pönëmïni. Æcänö Wengä ïnongä ingää, ante pönëmïni. Ante äñongante Paditeoidi weetë, —Awënë Dabii pëingä ïnongä ingampa. 
Äñönänite Itota ede, —Awënë Dabii pëingä ïnongä ïñongante ede Dabii tömë ede Codito ingantedö äninque quïnante, Awënë ïmipa, angacäimpa. 
“Awënë Wengonguï ince botö Awënë ingante apënedinque, Botö tömëmë ïnö të contayömi, bitö ïmite në pïïnäni ïnänite be tabo ate bitö önöwa gäänë ongöñönänite bitö pïnä gäwacebiimpa, angacäimpa.” Ante Wengonguï Önöwoca apënecä ëñëninque Dabii wodi yewëmongacäimpa. 
Codito në Awënë ingampa, ante awënë Dabii wodi nänö në angaingä ïnongä inte ede adocä Codito ïñömö edö cete näëmë Awënë Dabii wodi pëingä inguingää, ante pönenguënë änewëmïnii. 
Ante äñongä ede tömänäni, Mönö edö cete weetë anguïï, äninque ëñënämaï inte ede pe wëënegadänimpa. Ayë ïincayë ate, Apënebi ëñëmönii, ante edö cete anguïmoo, ante ede tömänäni guïñente wedinque änämaï ingadänimpa. 
﻿Pe wëënedäni adinque tömengä mïñë në godäni godongämë ongönäni nanguï ïnäni tönö ongöñönänite Itota tömänäni ïnänite apënegacäimpa. 
“Në odömönäni tönö Paditeoidi ïñömö Möitee wodi nänö angaïnö ante në ëñënäni inte në nö odömonte apënedäni ïnänipa. 
Mänömaï ïnäni adinque mïnitö ïñömö tömënäni änïnö ante tömänö ante cöwë ëñente ceedäni. Weetë tömënäni näni ceï baï cedämaï ïedäni. Ede, Ïïmaï ceedäni ïïmaï ceedäni, ante näni änö ante tömënäni nämä ince ëñënämaï cedänipa. 
Ede mäincoo teëmencoo mö paate wadäni önönancapë cö cedancapënäni baï cedinque tömënäni, Wadäni guëmancedänimpa, ante cedämaï ïnäni inte önompogonca adopogoncaque ince gä ënancapënämaï ïnänipa.” 
“Quïëmë cedäni ince tömënäni cöwë, Wadäni botö ïmote waa acedänimpa, ante cedänipa. Wadäni, Bitö Wengonguï beyë näni yewëmongainta nanguï abi ïmipa, ante pönëninque mönitö ïmönite waa acedänimpa, ante babe cedinque mäninta ëmontaicade ñënë pönï badonte mïni tente önoncaipoga wo cete encapodänipa. Ayë, Bitö Wengonguï ingante nanguï apënebi ïmipa, ante pönencedänimpa, ante cedinque tömënäni weocoo ñä cewate ñä cewate doyë guënë ëwa badöninque doyë pönï wëñate mongënänipa. 
Ayë ëëmë bece godinque tömënäni, Botö täno bete toceboimpa, ante waëmompaa pönï të contate bete todänipa. Ayë Wengonguï angä näni ëñente yewëmongainta ate odömöincönë pö guiidinque tömënäni nämanque ante pönëninque waëmompaa pönï të contate todänipa. 
Ayë waodäni näni godonte ëïñömö waïnö pancadë goyönäni wadäni pö bee tëninque, Në odömömi, bitö ïmite waa amönipa, ante apënedäni ëñëninque ede në odömönäni ïñömö nanguï todänipa,” ante Itota apënecantapa. 
Ayë apënedinque, “Mïnitö guiquënë mïnitö Awënë në Odömongä adocanque pönï ïñongä mïni caipë ïñömïnite wadäni, Awënë në odömömi ïmipa, ante änämaï incedänimpa, ante wee ceedäni. 
Ayë mönö Mempo adocanque pönï öönedë quëwengä ingä adinque mïnitö waocä ingantedö ante apënedinque, Mönö mempo ingampa, ante änämaï ïedäni. 
Ayë, Mönö Awënë në Odömongä ïñömö adocanque pönï Codito ïnongä ingampa, ante ëñëmïni ïñömïnite wadäni, Në ämi ïmipa, ante änämaï incedänimpa, ante wee ceedäni. 
Ayë ede mïni cabo ïñömïnite wacä beyë wacä në godö cecä ïñömö ñënengä pönï ingä incecäimpa. 
Ede nämä engö cete baï cedinque ecänö, Botö botö, äna tömengä ïñömö ede weentodonte baï önonque bacecäimpa. Weetë ecänö, Botö botö, änämaï inte, Önömoque ïmopa, äna ïñömö ede tömengä ingante engö cete baï cedäni adinque wadäni tömengä ingante waa acedänimpa,” ante Itota tömengä mïñë në godäni ïnänite apënegacäimpa. 
Ayë në odömönäni tönö Paditeoidi ïnänite Itota pïinte angantapa. “Mïnitö ïñömö mïni pante wequinque ede wadö tedete wadö cemïni ïmïnipa. Wadäni öönedë Awënë Odeye nempo guiidämaï incedänimpa, ante mïnitö odemö tee mönete baï wee cemïnipa. Tömëmïni guiidämaï ïmïni inte mïnitö wadäni guiice ceyönänite ede tömënäni näni guiidämaï wequinque ede wee cemïnipa. 
Në odömömïni tönö Paditeoidi ïmïni mïni wadö tedete wadö cedincabo inte mïni wequinque impa. Owempoïnäni oncö ö ëmïni incete mïnitö, Wantepiyë botö tedebo beyenque wadäni botö ïmote waa acedänimpa, ante Wengonguï ingante wantepiyë në tedemïni inte godömenque mïni panguinque ingëimpa,” ante Itota angacäimpa. 
Ayë apënedinque, “Në odömömïni tönö Paditeoidi ïmïni mïni wadö tedete wadö cedincabo inte mïni wequinque. Ede, Adocanque ince mönitö ëmïñengä bacecäimpa, ante mïnitö epë tömämë wogaa gote diqui diqui mïninque inguipoga taadö tömänö gote diqui diqui minte ayömïni adocanque Ao angä adinque mïnitö tömengä ingante godö odömömïni. Ëñëninque tömengä guiquënë mïnitö wëne wëne goquïnö godömenque godinque gomonga në wëne wëne cecä badinque tadömengadenguipo nänö gomonga panguinque mïnitö mïñë tee empote gocampa töö.” 
Ayë, “Babetamömïni mïni wequinque babe ante mäomïni ate ede oda cete godänipa. Ïñempa ïïmaï änewëmïnipa. ‘Botö änö nöingä baquïnö anguënë, ancete ante ecänö, Wengonguï teiyë waëmö oncö tëï ongö baï impa, äna tömengä önonque tedete apënecampa, ante änewëmïnipa. Weetë ede, Wengonguï teiyë waëmö oncö oodo më ongö baï impa, ante ecänö äna guiquënë tömengä nö angä inte cececäimpa,’ ante mïnitö ïñömö babe wapiticë ämïnipa. 
Mïni babetamö incabo mïmö ömedë incedö. Ede Wengonguï teiyë waëmö oncönë oodo öñö adinque, Oodo ince godömenque waa pönï impa, ante babe ante pönëmïnipa. Ïñempa oodo ëninque, Wengonguï oncö waëmö ëmonguinta, ante ente badönäni beyenque oodo teiyë waëmö bapa, ante pönëmïniyaa.” 
“Ayë ede mïnitö babe apënedinque, ‘Botö änö nöingä baquïnö anguënë, ancete ante waocä, Wengonguï quï, ante baö näni iya täimpaa tëï ongö baï impa, ante ecänö äna önonque tedecampa. Weetë mänïnö ancete ante, Baö iya täimpaa näni iya tanguingä baï impa, ante ecänö äna ïñömö tömengä nö ante cececäimpa,’ ante mïnitö babe wapiticë ämïnipa. 
Mïni babetamö incabo ämïni ëñëmoedäni. Ædö waa intawo. Näni iya täimpaa incedö teiyë waëmö intawo. Weetë ede baö näni iya tanguingä ince teiyë waëmö intawo. Æbänö ante pönëmïni. Ïñempa baö ëninque, Wengonguï quï, ante iya tänäni beyenque baö näwäaquingä bacampa, ante pönëmïniyaa. 
Ïninque, Botö änö nöingä baquïnö anguënë, ancete ante waocä, Näni iya täimpaa tëï ongö baï impa, ante ecänö äna tömengä, Iya täimpaa tönö baö näni iya tanguingä tönö tömää beyë, ante baï dobe angampa. 
Ayë ecänö, Wengonguï teiyë waëmö oncö beyenque ante näwangä baquïnö anguënë, äna tömengä Wengonguï oncö beyë ayë mänincönë në owocä beyë adobaï dobe angampa. 
Ayë ecänö, Öönedë beyenque näwangä baquïnö anguënë, äna tömengä ede Wengonguï nänö contaimpaa beyë ayë contaimpaa në Contacä beyë adobaï dobe angampa,” ante apënegacäimpa. 
Ayë apënedinque Itota, “Në odömömïni tönö Paditeoidi ince mïni wadö tedete wadö cedincabo inte mïni wequinque impa. Tömëmïni mïni minte pedïmö tönö guïmö oguï wayabo tönö tömëmö mïni tä pete ënïmö të gete diete ganca mïni cabo të gedincoo ñö cedinque adocooque ëninque, Wengonguï quï, ante godöninque waa cemïnipa. Incete ede Wengonguï, Nö ceedäni, ante nänö änö ante, Godö waadete waa ceedäni, ante nänö änö ante, Wede pönente ceedäni, ante nänö änö ante mïnitö mïni wequinque ëñente cedämaï ïmïnipa. Ïïmaï täno waa cequënëmïni inte mïnitö mänincoo ayë godömenque Wengonguï ingante godömïni inguënëmïni ïmïnipa. 
Babetamömïni babe ante mäomïni ate ede oda cete godänipa. Mïnitö, Diete ganca mïnitö mäincoo ongö adinque adocooque cöwë godonguï ï, äninque owetaca bequïñömö guincawe owoyö të wedote baï cemïnipa. Weetë ede Wengonguï nänö änö baï cedämaï inte mïnitö ede cämeyo ñënengade pönï owoyö önonque ade bete baï pönënämaï inte cemïnipa, ante awedö,” ante Itota apënegacäimpa. 
Ayë në odömönäni tönö Paditeoidi ïnänite godömenque äninque tömengä, “Mïni wadö tedete wadö cecabo inte mïni wequinque impa. Oweta tönö cengë yabetaque ñongate baï mïnitö wadäni ayönäni në waa cemïni inte weetë ede cencadenta ïnö wentaga engate baï cemïnipa. Mïni wacä quï ö ëïnënö ayë nämanque ante mïni towënö beyë oweta cencadenta ïnö opogö tagate eyede baï impa diyë. 
Bitö Paditeobi babetamömi ëñëmi. Cencadenta ïnö täno ñä mënongabi ïninque yabeta ïnö ñongate wainta baquïnö anguënë,” angacäimpa. 
Ayë, “Në odömömïni tönö Paditeoidi ince mïni wadö tedete wadö cedincabo inte mïni wequinque impa. Mïnitö wao wodido baï yabeque waëmö paate baï ïñonte cencadë ïnö wao bayetoca ñömente öö wayömö baï entawëmïni ïmïnipëë. 
Ïninque wadäni yabeque adinque, Mïnitö nö entawëmïni ïmïnipa, ante pönëñönäni mïnitö wïwa mïni pönënö beyë wadö tededinque wadö cedinque ede mïmö wentamö entawëmïnipa,” ante Itota pïingacäimpa. 
Tömënäni ïnänite ayë pïïninque, “Në odömömïni tönö Paditeoidi ince mïni wadö tedete wadö cedincabo inte mïni wequinque. Ede Wengonguï beyë në apënegaïnäni wodido, ante mïnitö do mënönomïnipa. Ayë, Në nö cegaïnäni wodido, ante mënöninque mïnitö oncontai waëmö pönï paadomïnipa. 
Ayë, ‘Mëmëidi näni quëwengaïñedë quëwëmöni baï mönitö tömënäni tönö, Wengonguï beyë në apënedönäni ïnänite mäo wënönämaï inte ee quëwencedömönimpa,’ ante ämïnipa. 
Mänömaïnö ante apënedinque mïnitö, Wengonguï beyë në apënegaïnäni ïnänite në wënongaïnäni pëïmöni ïmönipa, ante nämä ince edonque pönï apente ämïnipa. 
Ede mïnitö wëmëidi në wënongaïnäni inte näni pe ñïñengaïmämo wïï eyepë inte baï cedinque mïnitö ñöwo godömenque eyede pe ñïñente baï capo wënömäewedäni,” ante Itota badete baï angacäimpa. 
Ayë äninque, “Mïni tentecabo pëïmïni baï ïmïni ëñëedäni. Mïni obecabo pëïmïni baï ïmïni ëñëedäni. Mïnitö tadömengadenguipo mïni pante wequënënö ante ebänö cete aamö cete ede tabaïmïniyaa. 
Ïninque Wengonguï beyë në apënedäni tönö në nö ëñënäni tönö në odömönäni ïnänite botö ñöwo mïnitö weca da pönömo pönänipa. Adinque mïnitö ïñömö ede pancadäniya ïnänite wënömïni wencedänimpa. Pancadäniya ïnänite mïnitö awäa timpomïni wencedänimpa. Ayë pancadäniya ïnänite mïnitö odömöincönë bei ongöninque tei tei pämïni caate wedinque tömënäni wayömö quëwënäni weca wayömö quëwënäni weca wodii goyönäni mïnitö tee empo tee empo togente goquïmïni, ante awedö. 
Mänömaï wëne wëne ceyömïni ede ñöwomïni beyenque tömää inguipoga wepë aa bedinque näate baquïmïnidö anguënë. Ede Adäö wodi wengä Abedo në nö cegaingä wepë tönö ayë quëwente në ëñente cedäni ïnänite godö wënönäni wengaïnäni tönö tömënäni tömänäni wepë beyë mïnitö näate wecemïnimpa. Ayë mïnitö Wengonguï oncö ñënencö boyë iya täimpaa gäänë ongöninque Bedequiya wengä Tacadiya ingante godö wënömïni wengä ïninque tömengä wepë näate wemïnipa. 
Ñöwomïni mïni wepë näate wequinque tömanguipo aa betïnö anguënë, ante ämo ëñëedäni,” ante Itota tömënäni ïnänite idewaa pïinte apënegacäimpa. 
Ayë Eedotadëë ïñömö quëwënäni beyë ante pönëninque Itota, “Eedotadëë quëwëmïni ëñëedäni, angantapa. Wengonguï beyë në apënedäni ïnänite mïni wënongaincabo inte ayë Wengonguï nänö da pönönäni ïnänite dicaca tacamïni ïñömïnite botö ïñömö mïnitö ïmïnite waadete pönö ceïnente nanguï webopa. Tawadiya wëmönä ïñömö, Botö wënäni, ante gompodinque teceënëmë wëä pönö ö ënä baï botö adobaï, Botö wënäni pöedäni, ante epogadö äñömote mïnitö, Wïï pöïnente awedö, ante Baa ämïni wetabopa. 
Ñöwo ïñömö ede mïni quëwëñömö önonconcooque baconcoo tamëñedäni. 
Ñöwo ïñömö ede botö de äñömo mïnitö, ‘Awënë Wengonguï ëmöwo beyenque pöninque bitö toquinque ede waa cecebiimpa,’ ante mïni anguinganca mïnitö ede botö ïmote adämaï incemïnimpa ante ämo ëñëedäni,” ante Itota apënegacäimpa. 
﻿Itota Wengonguï oncö ñënencö oncodo tao gocantapa. Wade goce ceyongä tömengä mïñë në godäni ïñömö, Wengonguï oncö ñënencö ebänö waa pönï mënonte ïï, ante odömoncete ante tömengä weca pönäni. 
Ate wedinque Itota weetë, —Mïnitö guiquënë mänincoo tömancoo ede waa amïnitawo. Näwangä ante mïnitö ïmïnite apënebopa. Mänincoo mïni acoo ince tömanca be tadäni weenca adinque panguïmë panguïmë godinque dica adocaque pönï ince wënömëneca ongönämaï ingëimpa, ante apënegacäimpa. 
Mänïï taodinque Odibowenquidi pö eite të contate ongöñongä tömengä mïñë në godäni adodänique tömengä weca ponte apënedänitapa. —Bitö änö ante eyedënö ïinque baquïï, ante ëñencete ante wemönipa. Ede bitö ponque eyedënö ponguïmii, ante ayë mönö inguipoga quëwënö eyedënö ëmëwo ïinque baquïï, ante ëñencete ante wemönipa. Ïninque, Æbänö mä odömonte baï ba adinque ede, Oo pönï impa, ante wedinque ëñenguïmönii, ante ëñencete ante wemönipa. 
Äñönäni Itota, —Wapiticë odömöñönäni mïnitö weetë, Mönö oda cedämaï ingëimpa, ante nämä wee aquënë quëwëmïnii. Ede ïïmaï baquï ï ataqueedäni. 
Ede wadäni nanguï ïnäni botö ëmöwo ante babe tedete pöninque, “Botö Codito ïnömo ïmopa,” ante apënedinque wapiticë mäodäni godinque ede nanguï ïnäni tömënäni mïñë oda cete wapiticë gocedänimpa. 
Ede, Wabeca awënë tönö pö bee tëninque weetedö weetë cedapa, ante tededäni ëñencemïnimpa. Ayë wayömö näni guëadö guëa cete wënönö ante tededäni incete ede guïñente wedämaï ïedäni. Ede mänïnö botö änïnö baï cöwë bacëimpa. Ba incete mönö inguipoga quëwënö ïñömö mänïñedë wïï ëmëwo ïinque bacëimpa. 
Adobeca quëwënäni ïñönänite wabeca quëwënäni ponte bee tëninque guëadö guëa cequïnäni ïnänipa. Adobeca awënë odeye nempo quëwëñönänite wabeca awënë odeye tömengä nänö ënempodäni mämö bee tëninque guëadö guëa cete wënonte wenguïnäni ïnänipa. Ayë waodäni näni cëïnente wenguinque cenguï ince tömää capo wengëimpa. Ayë wayömö wayömö goinque pö wecedänimpa. 
Incete mänïï näni wewënö ba ïninque ede önonque mä pönï näni wewenguï inguïnö anguënë. 
Mänömaïnö ante Itota godömenque apënegacäimpa. “Mänïñedë ede mïnitö ïmïnite mïni wequinque ö ente mäo godönäni weyömïni godömenque wënönäni wencemïnimpa. Ayë mänïñedë botö ëmöwo apënemïni beyë tömäme quëwënäni mïnitö ïmïnite pïincedänimpa. 
Ayë adoyedë mïni pönencabo ince pancadäniya guingo imonte baï badinque ede pönënämaï inte Baa anguïnäni. Ayë mïni cabo ince näëmë pïïninque pancadäniya, Nänö wenguinque, ante wacä ingante näëmë godoncedänimpa. 
Ayë në babe ante apënedäni ponte, Wengonguï beyë në apënemöni ïmönipa, ante odömönäni adinque pancadäniya ede oda cete wadö pönente baquïnäni ïnänipa. 
Ayë ëñënämaï inte näni cepämo godömenque yebente baï nanguï ba ate wedinque në pönënïnäni inte wodo tömänäni ede Baa äninque waadedämaï bacedänimpa. 
Ede ecänö ïïmeca ïinque baganca wentedämaï inte botö ëmöwo beyë pïinte badämaï ïnaa tömengä ede botö ëmo beyenque cöwë wënämaï quëwencecäimpa. 
Ayë ede, Awënë Odeye nempo watapë quëwengëimpa, ante mïni pönencabo tömäme quëwënäni ïnänite mäo apënemïni ëñencedänimpa. Mänömaï apënedinque ïinque cemïni ate mänïñedë ate ede ïinque baquïnö anguënë,” ante Itota tömengä mïñë në godäni ïnänite apënegacäimpa. 
Ayë apënedinque Itota, “Ïninque, Wengonguï beyë në apënegaingä Daäniedo wodi, Ñömëï baï öö wadö näni wo ëwenguïmämo ince Wengonguï oncö teiyë waëmoncönë ente mämö cö cequïnänidö anguënë, angacäimpa. Daäniedo nänö yewëmongainta adinque në adingä ïñömö tömengä do ëñëmaingampa. Ïincayë ate mänömaï cö cedäni ongö adinque, 
mänïñedë Oodeabe quëwëmïni ïñömö ede änanquidi do wodii wïnonte eibäewedäni. 
Ayë oncömanca ongömïni ïninque mäincoo encete ante oncönë wei guiidämaï inte oncömancaque oncömancaque wodii wïnömäewedäni. 
Ayë tömëmoncodë cemïni ïninque yacoo encete ante oncönë ocë ëmënämaï inte godömenque wodii wïnömäewedäni. 
Mänïöne ïinque bayedë në yedëmadä ïnäni tönö goömë në gänönäni tönö tömënäni näni wequïmämo baquïnö anguënë. 
Ayë mïnitö mïni wodii wïnonguïöne ante pönëninque ede Wengonguï ingante, Wïï ede cöönedepo bacëimpa, ante ayë, Guëmanguïöne ïñonte badämaï ingëimpa, ante äedäni. 
Ede mänïñedë waodäni nanguï näni wewëmämo näni angä baquïnö anguënë. Ede Wengonguï nänö badongaïñedë mänömaï näni wewëmämo baï de äñonte ayë godömenque ñöwo ganca de änompa. Ayë godömenque ïinque baganca mänömaï näni wewenguïmämo baï de anguïnö anguënë. 
Ede wantepiyë näni wewenguï impa, ante adinque Wengonguï, Mänimpoöneque ede wewencedänimpa, ante pönömenque ante änämaï ingä baï quingänö quëwenguënë de ancedönänimpa. Incete, Në quëwenguïnäni botö angaïnäni wïï wantepiyë wewencedänimpa, ante cedinque Wengonguï dobe pönömenque äninque, Idewaa impa, ancecäimpa,” ante Itota apënegacäimpa. 
Ayë, Ïinque bayonte ebänö inguïï, ante apënedinque Itota godömenque ïïmaï ante apënecantapa. “Mänïñedë wadäni mïnitö ïmïnite, ‘Ïñömö mönö Codito ponte ongongä tamëñedäni,’ ante ayë, ‘Wayömö ponte a ongongä atamönipa,’ ante tededäni ëñëninque mïnitö ïñömö ede ëñënämaï ïmäewedäni. 
Wadäni mänïñedë ponte a ongöninque nämä ince ante, Tömëmo Codito ïnömo ïmopa, ante babe ante tedequïnäni. Ayë, Wengonguï beyë në apënebo ïnömo ïmopa, ante babe ante tedequïnäni. Tömënäni, Wengonguï nänö apente engaïnäni ince ëmëwo oda cedinque wapiticë gocedänimpa, ante cedinque bamönengë baï cedinque öönedë ceï baï cedinque nö odömonte baï cequïnäni ïnänipa. Incete Wengonguï në apente engaingä inte ede ee aquingä diyë ëmëwo oda cedinque wapiticë goquïnänii. 
Ede ïinque badämaï ïñonte botö ñöwo do apënebo ëñëedäni. 
Ïninque, pönente quëwëñömïni wadäni, ‘Cöwä aedäni, önömeca më ongongampa,’ ante änäni ëñëninque mïnitö ace taodämaï ïedäni. Ayë, ‘Oncö guimongacönë a ongongä apa quëwëedäni,’ ante änäni incete pönënämaï ïedäni. 
Ede nenque tamönö gämënö näïninque guiidö gämënö quingë gote baï ede tömänäni edonque ayönäni botö Waobo ëñagaïmo inte botö ponque ponceboimpa. 
Ede abadeidi ñömëingäa weëö pönäni baï mïnitö tömämïni adoyedë ïñontobë botö weca ponguïmïni ïmïnipa,” ante Itota apënegacäimpa. 
Ayë godömenque apënedinque Itota, “Mänïï näni wewëmämo näni angä ïinque go ate nenque ïñontobë wëmö badinque apäicä apäidämaï ingëimpa. Nëmoncoo öönedë ïnö weë të weëninque waa të waa të weengëimpa. Öönedë tëï ongongaincoo ince wance wance cete baï wapiticë goquïnö anguënë. 
Mänïñedë ate botö Waobo në ëñagaïmo inte oo pöñömo öönedë ate baï ba adinque wabeca näni cabo wabeca näni cabo tömäme quëwënäni Ca ca wecedänimpa. Weyönäni botö Waobo në ëñagaïmo inte boguïmancodë mämö pöninque botö tëï pönï pïñëmo inte ñäö apäite baï waëmö ëmonte weëmo acedänimpa. 
Mänïñedë todompeta mönö ancadeca yede ënete baï we ööñonte botö anquedoidi ïnänite da godömo godinque tömënäni boguïmä ëmënö betamonca ëmënö betamonca nänö pö goïnö godinque öönedë tömäne godinque ede Wengonguï nänö apente engaïnäni ïnänite äñete poncedänimpa,” ante Itota apënecantapa. 
Ayë, “Wengonguï Awënë eyedënö ponguingää, ante botö iigowë ebänö ïwë ante odömonte apënebo ëñëedäni. Tömëwë mïïwë badinque iigowë wayabo tänä nä boca adinque mïnitö, Öñabo nänö bocaïnepo inte nenque näwantedë baquinque bocapa, ante pönëninque ede do ëñëmïnipa. 
Ayë adobaï mänïnö botö apënedïnö baï ede do ba adinque mïnitö, Waocä në ëñagaingä ïñömö ede do odemö pönï ongöninque ede oo poncecäimpa, ante ëñencemïnimpa. 
Näwangä ämopa. Ñöwomïni ayë mïïmïni quëwëninque wente godämaï ïñömïni mänïnö botö apënedïnö baï tömänö ede do ïinque baquïnö anguënë. 
Öönedë ongöñömö inguipoga tönö wo ëwente baï de ba incete botö angaïnonque guiquënë ede de badämaï inte ede cöwë tëï ongongëimpa,” angantapa. 
Ayë, “Mänïöne eyedënö ï, ante, Mänïnepo edepodö ï, ante ëñencete ante mïni wedïnö ante ecämenque ince ëñënämaï ingampa. Tömänäni ëñënämaï ïñönäni ede Wengonguï anquedoidi ince ëñënämaï ïnänipa. Wempocä Wëmo ince ëñënämaï ïñömote Wempocä ïñömö tömengä adocanque ince ede në ëñengä ingampa,” ante Itota apënegacäimpa. 
Ayë godömenque ïïmaï ante apënecantapa. “Waobo në ëñagaïmo inte botö ponguïöne ïinque bayedë guiquënë Nöwee wodi Docä näni angaingä nänö quëwëñedë dodäni näni quëwengaï baï adobaï ede quëwenguïnäni ïnänipa. 
Mänïñedë epë ayë änämaï ïñedë në quëwengaïnäni ïñömö önonque cente bete, Monguingä, ante godonte ate möninque tömënäni Docä Nöwee oncö baï wipo mënonte nänö guiiquïöne ïinque baganca quëwencegadänimpa. 
Tömënäni ïnänite epë ente goce ceganca tömënäni, Æpë anguimpa, ante ëñënämaï näni quëwengaï baï adobaï ëñënämaï ceyönäni botö Waobo ëñagaïmö inte adobaï ede ïñontobë ponceboimpa. 
Mänïñedë waoda tömëmoncodë guëa ceyöna adocanque ingante ö ënäni goyongä adocanque weetë a ongoncecäimpa. 
Ayë onquiyëna guëa apo ceyöna adocanque ingante ö ënäni goyongä adocanque weetë a ongoncecäimpa,” ante Itota odömonte apënecantapa. 
Ayë, “Awënë eyedënö ponguingää, ante ëñënämaï ïmïni inte mïnitö mïïmïni inte ede cöwä aquënë quëwënänii. 
Në awëmö engä eyedënö ponguingää, ante ëñente baï në ëacä ïñömö, Be tate guiidämaï incecäimpa, ante wee wänoncedongäimpa, ante ëñente quëwëedäni. 
Wao Wëmo ëñagaïmo inte botö adobaï mïnitö ëñënämaï ïñömïni do ïñontobë ponguïmo ïmo ante mïnitö botö ponguïnö ante wänö cöedäni,” ante Itota angacäimpa. 
Ayë Itota ïïmaï apënecantapa. “Inguipoga awënë ïñömö, Æcänö në ëñengä ïnongä inte botö quincoo ante edemö aacä inguingää, äninque, Mänömaï inte cecä ingante adinque botö ämo ate tömengä në angä badinque botö oncönë quëwënäni ïnänite edemö aadinque cenguï eyepë ïñonte godongä cencedänimpa, angampa. 
Ante awënë wayömö gote ponte ayongä, Në cecä botö änö ante ëñente cecampa, ante adinque awënë weetë tömengä ingante godö waa cecä tömengä ingante godö waa cecä ate në waa cecä ïñömö ede waa tocecäimpa. 
Mïnitö ïmïnite näwangä ante apënebopa. Në ëñente cedingä ingante awënë, Bitö botö mäincoo tömancoo ede në aabi bacebiimpa, ancecäimpa.” 
“Weetë ede tömengä ingante në cecä ince wëne wëne cecä ïnongä inte mïmöno pönëwëninque, Botö awënë wabänö wantepiyë pönämaï ïmaingampa, ante pönengä ïninque ebänö babaï. 
Tömengä ede wadäni näni cecabo ïñönänite näëmë pïïninque tei tei pangä ïninque ayë në tï nämë bete quidi quidi dowente badäni tönö godongämë cente becä. 
Ïninque tömengä, Æönedö ponguingää, ante wedämaï ïñongante, Æyedënö ponguingää, ante ëñënämaï ïñongante ede awënë ïñontobë pongä webaingampa. 
Pöninque awënë ïñömö ëñënämaï cedingä ingante baö wido wido todinque tömengä ingantedö äninque, Në wadö tedete wadö cedïnäni näni panguïnö gote tömënäni tönö godongämë ongonte wececäimpa. Ante cedinque awënë tömënäni näni guingo imonte Ca ca weyömö wido cecä wececäimpa,” ante Itota apënegacäimpa. 
﻿Mäninganca apënedinque Itota ayë godömenque odömonte apënegacäimpa. “Mänïñedë öönedë Awënë Odeye nempo quëwënäni ïñömö baquedäni diete ganca näni ceï baï adobaï cecedänimpa. Baquedäni ïñömö, Edëningä ñöwoöne monguingä, ante tica ënëincade ëninque tömengä ingante bee tencete ante tao godänipa. 
Baquedäni ince tömënäni tinco ganca ïnäni në ëñënäni ïñönäni ede adoganca tinco ganca ïnäni në ëñënämaï ïnäni ïnänipa. 
Në ëñënämaï ïnäni guiquënë tömënäni tica ënëincade ëninque gongapencade ënämaï goyönäni, 
në ëñënäni guiquënë gongapencadedë godö pe ñïñente gongapë eyepë ente godänipa. 
Mänömaï ente gote ayönäni në monguingä wantepiyë pönämaï de angä adinque tömënäni tömänäni ede möïnente edo edo cedinque mö ñönänipa.” 
“Mö ñöñönäni ayaönënëña pönï bayonte ede, ‘Në monguingä pongä ataqueedäni. Tao bee tenguënë quëwëmïnii.’ 
Ante aa pedäni ëñëninque ede baquedäni tömänäni engë gantidinque, Tica ënëincade waëmö tï wodönote bacëimpa, ante wade wade cedänipa. 
Ceyönäni në ëñënämaï ïnäni guiquënë në ëñënäni ïnänite, ‘Mönitö tica ënëincade ede wodo möne ëmompa cemïnii. Mïnitö nëënïmë ince pancapäa pönömïni encemönimpa.’ 
Äñönäni, ‘Ïñempa, mönitö beyë mïnitö beyë adobaï wïï eyepë ïmaimpa, ante awedö. Ede godoncete ante në mänäni weca gote godonte ëedäni.’ 
Änäni ëñente godonte ence goyönäni ede në monguingä do pongä adinque në ëñente eyepë nëënïnäni ïñömö monguingä tönö godongämë monguïmëno oncönë bece guiidäni ïninque ede odemö tee mönete intapa. 
Ayë ate ede wadäni gongapë eyepë ente pöñönäni do tee mönete ï adinque tömënäni, ‘Awënë, awënë ëñëmi. Odemö wi ënebi guiimönie.’ 
Ante weyönäni awënë weetë, ‘Mïnitö ïmïnite näwangä ämopa. Mïnitö emïnidö ïmïnii, ante botö cöwë adämaï ïmopa,’ angampa.” Mäninque ante odömoncete ante Itota ïïmaï angantapa. 
“Mïnitö guiquënë, Æönedö ï, eyedënö ï, ante ëñënämaï ïmïni inte ede wänö conte quëwëedäni,” angacäimpa. 
Ayë ebänö baquïï, ante odömoncete ante Itota, Waocä në ëacä nänö ceï baï bacëimpa, ante apënegacäimpa. “Në ëacä wayömö gocete ante cedinque tömengä ingante në cedäni ïnänite äñete mämongä pöñönänite, Botö ëadinta ince pönömo ëninque mïnitö në aamïni badinque botö beyë godonte encemïnimpa. 
Äninque në ëacä ïñömö, Në cedäni ebänö nanguï cedinque aaquïnänii, ante adinque tadento ñënengade näni godonte ëinta ince adocanque ingante önompo ëmempoque mänimpota pede pönöninque wacä ingante tadento mentaa mänimpota pede pönöninque wacä ingante tadento adotaque pede pönongampa. Ayë wade gocä. 
Ïninque tadento önompo ëmempoque mänimpota në ëningä ïñömö do godinque godonte ë godonte ë cedinque önompo ëmempota tömengä nänö ënimpota adopota ëñongä ede tadento önompo tipempoga bapa. 
Ayë tadento mentaa në ëningä adobaï godonte ë godonte ë cedinque mentaa nänö ëninta adopota weetë ëñongä ede tadento mëa go mëa bapa. 
Weetë adotaque në ëningä guiquënë tömengä wade godinque onguipodë ëë wodinque awënë godonte ëinta ëninque tee moncate wë wodongampa,” angantapa. 
Ayë, “Wantepiyë ate tömënäni awënë adodö pöninque, Botö quï eyepë enceboimpa, ante cedinque tömënäni näni ente aadinta ante cöwä acantapa. 
Önompo ëmempoque tadento në ëningä ïñömö ede ëmempota adopota nänö godonte ëninta ente pöninque awënë ingante, ‘Awënë, bitö botö ïmote, Aacebiimpa, ante tadento önompo ëmempoque mänimpota pede pönömi entabopa. Æ̈ninque botö godonte ente godonte ente ede nanguï cedinque ede mänimpota adopota ëmempota dobe ëmoï ae.’ 
Angä wedinque tömengä awënë ïñömö, ‘Badogaa. Botö ïmote në cebi ïnömi inte bitö edemö aabi inte ñöwo waa cebi ëmopa. Bitö wedenque ëninque cöwë edemö aabi adinque botö ñöwo nanguï pönï botö ëadincoo pönömo ëninque bitö weetë ede në aabi bacebiimpa. Botö bitö awënë ïnömo inte watapë tote quëwëmo ïñömote bitö ede ääñömonque baï bitö watapë tote quëwenguinque pöe,’ angantapa.” 
“Ayë mëa tadento në ëningä adobaï pöninque, ‘Awënë, bitö botö ïmote, Aacebiimpa, ante tadento mentaa mänimpota pede pönömi ëninque botö godonte ente godonte ente ede nanguï cedinque ede mentaa mänimpota adopota dobe ëmoï ae.’ 
Angä wedinque tömengä awënë ïñömö, ‘Badogaa. Botö ïmote në cebi ïnömi inte bitö edemö aabi inte ñöwo waa cebi ëmopa. Bitö wedenque ëninque cöwë edemö aabi adinque botö ñöwo nanguï pönï botö ëadincoo pönömo ëninque bitö weetë ede në aabi bacebiimpa. Botö bitö awënë ïnömo inte watapë tote quëwëmo ïñömote bitö ede ääñömonque baï bitö watapë tote quëwenguinque pöe,’ angantapa.” 
“Ayë ate ede adotaque në ëningä weetë pöninque, ‘Awënë, bitö në waadedämaï cedömi inte bitö wïï gadïñömö wayömö ince ede do wogaabipa. Ayë bitö wïï mïñömö wayömö ince ede do tä pete gete baï ëmipa, angantapa. 
Ïninque botö ede ancai guïñente wedinque ede tao godinque onguipodë ëë wote bitö tadento daga wëninque ede wë wodontabopa. Bado, bitö quï ince ede do ëmipa,’ angantapa.” 
“Angä ëñente wedinque tömengä awënë weetë, ‘Botö ïmote në cebi ïnömi inte bitö wïwa pönëmi inte wenteye cebi abopa. Botö ebänö gadämaï ïñömö do wogaabopa, ante bitö ede do ëñëmitapa. Botö mïnämaï ïñömö do tä pete gebopa, ante bitö änïnö ede do ëñënïmi inte cebitapa töö. 
Ïninque mänïnö ante do ëñënïmi inte bitö ede padata botö godonte ëinta ëninque ede në godonte ënäni weca godonte enguënëmi ïmitapa töö. Mänömaï cebi baï botö ocë ëmente pöninque ede botö quï do ëninque wadäni näni guidöninta tönö ede do encedömoimpa töö.’ 
Äninque tömengä ingante në cedäni ïnänite awënë angantapa. ‘Mïnitö ñöwo ïingä tadento adotaque tömengä nänö nëëninta ö ëninque ede tadento önompo tipempoga në nëengä ingante pede godömïni encecäimpa. 
Ede në ëadäni ïnänite tömänäni ïnänite godömenque godonte ingëimpa. Ïninque tömënäni quï nanguï ëacedänimpa. Weetë ede ëadämaï inte ömepocä ingä guiquënë tömengä nänö ëadincoo wedenque pönï ï incete ede ö ente de ba wececäimpa. 
Ayë ede mäningä botö ïmote në cedingä ince wenteye ïnongä inte cedämaï ïñongante mïnitö wëmö ïñömö näni guingo imonte Ca ca wewëñömö tömengä ingante ede guitodonte wido cemïni wececäimpa,’ ante tömengä awënë angampa.” 
Itota mänömaïnö ante odömonte apënedinque godömenque apënegacäimpa. “Botö anquedoidi tönö godongämë pöninque botö Waobo në ëñagaïmo inte ñäö apäite baï në ëmömo inte ponceboimpa. Mänïñedë botö pöñedë botö Awënë të contaimpaa të contadinque ede öönedë waa pönï ongönäni baï waa pönï ongonceboimpa. 
Mänïñedë tömäme quëwënäni botö weca godongämë ponte a ongoncedänimpa. Ayë në aacä tömengä cënïnäni ïnänite apente adinque bodegoidi ëmënö cönöninque cabodaidi ëmënö nänö cönönö baï cedinque botö ïñömö ede ïmeca quëwënäni tömänäni ïnänite apente adinque pancadäniya ïnänite ëmënö gönöninque wadäni ïnänite ëmënö gönömo ongoncedänimpa. 
Obegaidi baï në ëñente cedäni ïnänite botö tömëmë ïnö gönöninque weetë cabodaidi baï në ëñënämaï cedäni ïnänite botö dipëmë ïnö gönonceboimpa.” 
“Gönöninque botö Awënë Odeyebo ïnömo inte botö tömëmë ïnö në ongönäni ïnänite anceboimpa. ‘Botö Mempo nänö në waademïni inte pöedäni. Tömengä inguipoga nänö badongaïñedë äninque, Awënë Odeye nempo mïni quëwenguïnö impa, ante do badongacäimpa. Ïninque Awënë Odeye nempo mïni quëwenguënënö ñöwo ente quëwëedäni. 
Ede botö gue ënente weyömo mïnitö cenguï në pönömïni cengaboimpa. Tepë gëwente webo adinque mïnitö në pönömïni begaboimpa. Botö Wabo ïmo inte cowodë baï pömo adinque mïnitö, Pö guii, ämïni ëñëninque mïnitö weca guiite ëñagaboimpa. 
Ayë ömaabo inte weyömo mïnitö pönömïni wëñagaboimpa. Wëne wëne inte weyömo mïnitö ponte në waadete cegaïmïni ïmïnipa. Tee mönete oncönë ongonte wewëñömote botö weca ëñace në pongaïmïni ïnömïni inte mïnitö ñöwo weetë ede botö nempo guiite quëwencemïnimpa,’ anceboimpa.” 
“Ämo ëñëninque ede në nö cedäni guiquënë, ‘Awënë ïñempa eyedënö bitö gue ënente weyömi dice pönömöni cëmitawogaa, ancedänimpa. Ayë tepë gëwëñömi dice pönömöni bebitawogaa. 
Æyedënö wacä ince pömi adinque mönitö dice, Pö guii, antamöniyaa. Ayë ömaabi adinque dice pönömöni wëñabitawogaa. 
Ayë wëne wëne inte weyömi ince tee mönete weyömi ince mönitö dice ace pontamöniyaa.’ 
Ante weyönäni botö Awënë Odeyebo ïnömo inte ede tömënäni ïnänite, ‘Ïñempa botö tönïñadäni ïñönänite adocanque önonganque ïñongante mïnitö waa cegaïmïni inte ede botö ïmote do waa cete ïmïnipa ämo ëñëedäni,’ ante tömënäni ïnänite anceboimpa,” angantapa. 
“Ayë botö dipëmë ïnö në ongönäni ïnänite botö në Awënë ïnömo inte anceboimpa. ‘Mïnitö në tente wequënëmïni guiquënë ñöwo ede gä gobäewedäni. Ede Wengonguï do badöninque, Wëne tönö tömengä anquedoidi nänö në ëmïñënäni tönö wantepiyë cöwë wënämaï näni becote wequïñömö, ante nänö badongaïñömö mïnitö mänïñömö ede gote guiibäewedäni,’ ante ede anceboimpa. 
‘Ede botö gue ënente webo adinque mïnitö ede dice pönömïni centabogaa. Gëwente weyömo mïnitö dice pönömïni betabogaa. 
Ayë Wabo ïmo inte cowodë baï pömo adinque mïnitö dice, Pö guiie, ämïnitawogaa. Ömaabo inte weyömo weocoo dice pönömïni wëñatabogaa. Wëne wëne inte webo ince tee mönete webo ince mïnitö ïñömö ede dice ëñace pömïnitawogaa,’ anceboimpa.” 
“Ämo ëñente wedinque në ëñënämaï ïnäni ïñömö, ‘Awënë ëñëmi. Bitö eyedënö gue ënente tepë gëwente webitawo. Ayë wabi baï inte eyedënö pömi atamöniyaa. Weocoo ömaabi inte webi adinque, daicawo gawëmi adinque, tee mönete webi adinque mönitö bitö beyë dice cedämaï intamöniyaa.’ 
Äñönäni botö ïñömö ede tömënäni ïnänite, ‘Ïñempa wacä ingante önonganque ïñongante mïnitö cedämaï ingaïmïni inte botö ïmote ede mänïnö do cedämaï ingamïnimpa. Ämo ëñëmaïmïnipa,’ ante pïinceboimpa. 
Ïninque tömënäni näni tente wewenguïnö ince ëmëwo wade gocedänimpa. Weetë në nö cedäni guiquënë cöwë wënämaï näni quëwenguïnö ëmëwo gocedänimpa,” ante Itota apënegacäimpa. 
﻿Ayë mänïnö tömänö ïinque apënete ate Itota tömengä mïñë në godäni ïnänite apënecantapa. 
—Mëönaa go ate wodo penta gogaïöne baï Patowa mönö ëëmë cenguïöne impa, ante do ëñëmïnipa. Mänïöne ïñonte botö Waobo ëñagaïmo ïñömote botö ïmote bei ongöninque ede, Awë ñenquedïmë cete ïingä ingante töö godöninque daagö timpote weë tïwadinque ede ëënö gö cete wënöedäni, ante botö ïmote pede godönäni encedänimpa, ante apënegacäimpa. 
Mänïñedë, Wengonguï quï, ante në godongä ñënengä pönï Caiapato oncönë godongämë pöninque wadäni në godönäni ñënënäni tönö oodeoidi ïnänite në aadäni näni Picencabo ïñömö, 
adoyömö pönëninque, Mönö ebänö babe cete Itota ingante awëmö bei ongonte ente wënonguïï, 
ante pönënäni incete, —Ïñempa ëëmentedë ïñonte wënömö baï tömänäni enguï bate Ye ye ante pïinte cecedönänimpa, ante pönente wedinque mönö edö cete mänïñedë cequïï, ante wegadänimpa. 
Itota mänïñedë Betänia godinque në baadingä Timönö oncönë guii ëñadinque cencongantapa. 
Cencöñongä wacä onquiyengä ïñömö tömengä weca pö guiidinque oguï wapë näni nanguï godonte ënïmë dica adabatodo waincadedë pe ñïñente nänö mänïmë ince ñöwo ente mämö Itota ocaboga ede gao cecacantapa. 
Mänömaï cecä adinque Itota mïñë näni gocabo ïñömö pïïninque, —Ïñempa önonque gao guënente baï cecampa töö, änänitapa. 
Ede ïïmë ïñömö nanguï pönï ëninta beyë godonte enguënëmë ïmempa. Godonte ente baï ömepodäni ïnänite weetë godonguënë apa. 
Ante pïïnäni wedinque Itota ïñömö, —Quïmë pïïwëmïnii. Ïingä onquiyengä ïñömö botö ïmote waa pönï cecä apa quëwëmïnii. 
Ïñempa ömepodäni ante mïni änïnäni mïnitö weca cöwë quëwëñönäni botö weetë mïnitö weca wïï wantepiyë quëwenceboimpa. 
Mänïmë oguï wapë botonga gadongadinque tömengä botö baö daga wenguinque eyepë ïñonte ede öni paacantapa. 
Mïnitö ïmïnite näwangä ante apënebopa. Waa pönï botö apënedö apënedinque tömäme eyömömë apënedäni ëñënäni mäningä onquiyengä nänö cedïnö ante adobaï tededäni ëñente pönencedänimpa, ante Itota apënegacäimpa. 
Ayë mänïñedë näni, Dote, äincabo ïñönäni adocanque Codaa Icadiote näni änongä ïñömö, Wengonguï quï, ante në godönäni ñënënäni weca gocantapa. 
Godinque apënecantapa. —Botö, Itota eyömönö ongongää, ante pönö odömömo ate mïnitö bei ongonte ëmïni ïninque epotadö, Eyepë ï, ante pönömïni ëmaïmoo. Angä ëñëninque tömënäni padata tiguitamö ince todëinta ganca tee mampote tömengä ingante pede godönäni. 
Æ̈ningä inte tömengä cöwë cöwä adinque, Æbänö cete Itota ingante odömonte pede godömo ate enguïnänii, ante pönente cegacäimpa. 
Mänïñedë oodeoidi päö yede empoquï ömemö ï näni ëëmë cete cenguïöne tece ba adinque Itota mïñë në godäni ïñömö, Wodo penta gogaïöne baï Patowa mönö ëëmë cenguïöne impa, ante pönente wedinque tömengä weca ponte änänitapa. —Æyömönö bitö beyë Patowa ëëmë ante cemöni ate cenguïmii. 
Äñönäni tömengä nänö ëmïñëna mënaa ïnate äninque, —Mïnatö waodäni näni quëwëñömö godinque onguïñengä botö në äningä ingante bee tëninque mïnatö ïïmaïnö ante apënemïna ëñengäeda. “Mönö Awënë ïïmaï angampa. Botö wenguïöne oo pönï bapa cebii. Botö në ëmïñënäni tönö botö bitö oncönë Patowa ëëmë ponte cencemönimpa, angampa,” ante ämïna ëñengäeda, angä. 
Ëñente wedinque tömëna Itota nänö änö baï cedinque, Patowa ëëmë cenguï impa, ante cedatapa. 
Gäwadecë bayö Itota tönö, Dote, näni äincabo ponte godongämë cencete ante ongönänitapa. 
Cencöñönäni Itota, —Näwangä ante apënebo ëñëedäni. Mïni cabo ince adocanque, Æncedänimpa, ante botö ïmote odömonte pede godonguingä ingampa. 
Ante apënecä ëñëninque tömënäni wewente bayönäni adocanque adocanque, —Awënë, botö ïmotedö ante dice apënebitawogaa. 
Ante tedeyönäni Itota weetë, —Botö tönö guëa adotaca në mïï cedingä ïñömö tömengä botö ïmote në odömonte pede godonguingä ingampa. 
Ede dodäni Wengonguï beyë näni yewëmongaïnö baï cedinque botö Waobo ëñagaïmo inte cöwë wente goquënëmo ïmodö anguënë. Ïninque ede botö ïmo në odömonte godonguingä ïñömö tömengä nänö wequinque ingëimpa. Mäningä wïï ëñate baï waa toquënengä incedongäimpa. 
Ante apënecä wedinque Codaa ïñömö Itota ingante në odömonte godonguingä ïñömö ede, —Awënë në Odömömi ëñëmi, botö ïmotedö ante ämitawogaa. Ante äñongante ede Itota, —Tömëmi nämä ince, Botö ïmotedö, ante do tedebi ïmipa. 
Ante apënecantapa. Ayë cencöñönäni Itota päö bei ongonte ëninque Wengonguï ingante waa ate apënedinque päö pä ëninque tömengä mïñë në godäni ïnänite pede godö pede godö cecantapa. —Botö baö baï impa, ante pede pönömo ëninque mïnitö Ao ante cëedäni. 
Äninque ayë bequïmë owetaca bei ongonte ëninque Wengonguï ingante waa ate pönente apënedinque pede godöninque, —Botö wepë baï impa, ante pede pönömo ëninque tömämïni Ao äninque godongämë intaca beedäni, angantapa. 
Botö wepë ïïmë baï impa. Wengonguï do apënedinque, Botö pönö cebo ate mïnitö Ao ämïni ïninque mönö godongämë waa cete quëwengëimpa, angacäimpa. Ñöwo adobaï mïïne äninque apënebopa. Botö wepë ante Ao ante ëmïni inte mönö godongämë waa cete quëwengëimpa. Ede nanguï ïmïni mïni wëne wëne cedïnö beyë ante ñä mënongaquïmë impa. 
Näwangä ämopa. Botö Mempo Awënë Odeye ïñongä botö tömengä nempo quëwëninque mïnitö tönö godongämë mïïmë botö beganca mänïmë yowepë ñöwo ëmëwo bebo tamëñedäni, ante Itota apënegacäimpa. 
Ayë Wengonguï ingante ämotamïni ante tao godinque Odibowenquidi godänitapa. 
Goyönänite Itota apënecantapa. —Wengonguï beyë yewëmöninque, “Në aadingä ingante tacabo de wengä ïninque ede cëningäidi obegaidi panguïmë goquimpa,” ante näni yewëmonte angaïnö baï cedinque mïnitö tömämïni ñöwoöne woyowotë ince botö de ämo beyë guingo imonte badinque ede panguïmë goquïmïni ïmïnipa. 
Panguïmë gomïni incete botö ede ñäni ömëmonte ate Gadideabe täno gote a ongöñömo mïnitö ayë pöedäni. 
Angä wedinque Pegodo guiquënë, —Ïñempa de ämi beyë tömänäni guingo imonte badinque panguïmë godäni incete ede botö guiquënë cöwë panguïmë godämaï inceboimpa. 
Äñongante Itota weetë, —Bitö ïmite näwangä ante apënebo ëñëe. Ñöwoöne woyowotë ince tawadiya pedämaï ïñonte bitö botö ïmotedö ante wadö ante apënedinque, Dice abogaa, ante ede mempoga go adopoque anguïmi ïmipa. 
Angä ëñente wedinque, —Ïñempa bitö tönö guëa wëmo incete botö cöwë, Dice abogaa, ante ede änämaï inceboimpa. Äñongä tömengä mïñë në godäni tömänäni adodö ante angadänimpa. 
Mänïï godinque Itota yabe ince Guetëmänii näni äñömö tömengä mïñë në godäni tönö gocantapa. Mänïñömö pöninque tömengä tömënäni ïnänite, —Të contate ongöñömïni botö godömenque godinque Wengonguï ingante apënete pömoedäni. 
Äninque Pegodo tönö Tebedeo wëna ïnate ente mäocä goyönäni Itota ïñömö nanguï wewente badinque ancai guïñëninque, 
tömënäni ïnänite, —Botö wenguïmämo pönö anguënë, ante botö önöwoca ince pëmente wete wenguï we, ante webo tamëñedäni. Mïnitö guiquënë ëamonca godongämë wee aacöedäni. 
Äninque Itota wedenque godömenque godinque guidömëmë ñongente Wengonguï ingante apënecantapa. “Botö Mempo, bitö Ao äninque ede tï nä wenguïmë baï ö ente baï cedinque botö ïmote ede, Wënämaï incebiimpa, ämi ïninque botö ede waa tobaïmopa. Incete botö änönö baï wïï cedinque weetë tömëmi änönö baï cee,” ämopa. 
Ante apënecä ate tömengä mïñë në godäni weca adodö ponte ayongä tömënäni mö ñönäni adinque tömengä Pegodo ingante, —Botö tönö wänö conguënëmïni ince mïnitö adoque ooda ince wïï aacömïnii. 
Mïmöno waa ceïnëmönipa, ante ëwocayömïni baö aquïïñö ëñamïni inte wenteye bamïnipa. Ïninque ede wänö cöninque nämä beyenque ante Wengonguï ingante apënedinque ede, Wïï wëne wëne ceïnëmöni bacemönimpa, ante apëneedäni. 
Äninque Itota adodö wade gote weetë apënedinque, “Botö Mempo, botö bedämaï ïñömote bitö ö ënämaï ïmi ïninque botö cöwë bitö ämaï beceboimpa.” 
Ante Wengonguï ingante apënete ate ponte ayongante möwo möïnente ëmö cete wedinque mö ñönäni. 
Adinque ede tömengä weetë adodö godinque ñöwo mempoga go adopoque nänö apënedïnö ante adodö ante Wengonguï ingante ïinque apënecantapa. 
Ayë tömengä mïñë në godäni weca weetë adodö pöninque, —Ïñempa cöwë mömïni ede cöwë guëmämïni awedö. Aquënë quëwëedäni. Botö Waobo ëñagaïmo inte botö wewenguïöne do bayonte ede botö ïmote në wëne wëne cedäni ïnänite në godö odömonguingä ïñömö do godongäï ataqueedäni. 
Ængë gantite mönö gocëimpa. Botö ïmo në odömonte godonguingä obo pönï pongä tamëñedäni, angacäimpa. 
Ayë apëneyongä ede Codaa wodi tömënäni näni, Dote, ante gocabo adocabo ïningä ince ñöwo pongantapa. Wengonguï quï, ante në godönäni ñënënäni tönö oodeoidi ïnänite në aadäni näni Picencabo tönö da pönönäni pöninque wadäni teiyënäni adobaï yaëmë nëëninque canta nëënäni inte Codaa mïñë pönänitapa. 
Doyedë ïñömö në odömonte godonce cecä Codaa ïñömö tömengä mïñë ponce cedäni ïnänite ïïmaï ante wëënëñedë apënedingä ïnongäimpa. “Botö odömonte queë bemömo adinque mïnitö weetë, Tömengä ingampa, ante adinque tömengä ingante ede bei ongonte ö ëedäni.” 
Ante do äningä inte Codaa ñöwo ïñömö Itota weca pöninque, —Awënë në Odömömi ïmi, bitö ïmi. Äninque ede waa cete baï queë bemongantapa. 
Adinque Itota weetë, —Botö mïñë në godïmi ëñëmi. Mänïnö ante bitö ponque pö cebäwe. Äñongä wadäni tömengä weca pöninque pede gopo bei ongonte Itota ingante ënänitapa. 
Wengonguï quï, ante në godongä ñënengä pönï ingante në cecä mänïñömö ponte a ongongä adinque Itota tönö pöningä adocanque pede guiipote yaëmë o togente ëninque mäningä në cecä ingante tei päninque önömonca wangö tamoncacantapa. 
Adinque Itota ïñömö tömengä ingante, —Yaëmë adodö mïni tïe, ämopa. Ede yaëmë në o togente nëënäni tömänäni ïnänite yaëmenca adobaï tacadäni wencedänimpa. 
Ïñempa ebänö ante pönëmi ede. Wengonguï anquedoidi adocabodänique tei mïido ganca ïñönänite botö Mempo ingante apënebo baï tömengä do angä ïninque anquedoidi näni cabo näni cabo ince önompo tipempoga go mencabodäniya botö beyë ponte cebaïnänipa, ante pönëmiyaa. 
Incete botö Codito ïnömo inte botö Mempo ingante mänömaï apënebo ëñente cecä baï dodäni, Codito ïïmaï wencecäimpa, ante Wengonguï angä ëñente näni yewëmongaïnö ante edö cete ïinque bacedönimpa, ante awedö, ante apënegacäimpa. 
Ayë weetë ñöwo pönäni ïnänite Itota apënecantapa. —Mïnitö ïñempa, Bitö në ö ënïmi ïmipa, ante baï cedinque botö ïmote canta tönö yaëmë nëente ö encete ante pömïni awedö. Botö Wengonguï oncö yabecönë ïïmö ïñö ïïmö ïñö apënecöñömo mïnitö botö ïmote yao ongönämaï ee amïnitapa töö. 
Incete mïnitö Wengonguï beyë në apënedäni näni yewëmongaïnö baï ñöwo ïinque baquinque cemïni abopa. Ante apënecä ëñëninque tömengä ëmïñengä në godïnäni tömänäni ede näwë panguïmë cete wodii wïnongadänimpa. 
Ayë Itota ingante në yao ongonte ënäni guiquënë, tömengä ingante mäo godinque ede, Wengonguï quï, ante në godongä ñënengä pönï ïnongä Caiapato weca ente godänitapa. Mänïñömö do pöninque në wee ante odömönäni tönö oodeoidi ïnänite në aadäni näni Picencabo tönö do a ongönänimpa. Mänïñömö Itota ingante ente mämönäni pongacäimpa. 
Pegodo guiquënë tömengä mïñë ayë ayë godinque, Wengonguï quï, ante në godongä ñënengä pönï ïnongä oncö yacömoyë ïñömö pö guiidinque, Itota ingante ebänö cequïnänii, ante wee wänönäni weca pöninque të contate waa acongantapa. 
Wengonguï quï, ante në godönäni ñënënäni tönö në Apente näni Änoncabo tömänäni, Mönö apente ante wënömö wencecäimpa, ante cedinque, Itota nänö wenguinque wëne wëne cecä ingampa, ante ecänö babe ante anguingää, ante diqui diqui mïnönänimpa. 
Incete nanguï ïnäni ponte babe apënedäni incete, Æcänö eyepë babe änaa, ante ede de angä wedänitapa. Ayë ate mënaa në babe wapiticë änöna inte awënëidi weca pö guiite, 
apënedinque, —Ïingä, “Wengonguï teiyë waëmö oncö ongö incete botö ïñömö tëï pïñëmo ïnömo inte godö cebo baï wo tenguïmë weëmaimpa. Ayë mëönaa go adoöneque ïñonte botö weetë do mënömaïmopa,” angä ëñentamönapa töö. 
Ante apëneda ëñëninque në godongä ñënengä pönï ïnongä ince engë gantidinque Itota ingante, —Ïñempa pe wëënebii. Tömëna bitö ïmitedö ante godö äninque näna änïnö ante bitö ebänö ämii. 
Äñongä Itota cöwë änämaï ede pe wëënecä. Adinque në godongä ñënengä pönï ïnongä weetë, —Wengonguï në Quëwengä inte tömengä nänö ëñëñongä ede näwangä ante apënebi ëñëmönii, ämopa. Mönö Codito ïñömö Wengonguï Wengä ïnongä ingampa. Bitö ïñempa mänïmidö ïnömi ïmitawo. 
Mänömaï angä ëñëninque Itota weetë, —Tömëmi bitö änïnö baï mänïmodö ïnömo ïmopa. Incete botö godömenque apënebo ëñëedäni. Ïincayë ate botö ïñömö ede Waobo ëñagaïmo inte ede Wengonguï në Tëï Pïñengä ingä tömëmengä ïnö të contabo adinque mïnitö ayë ate botö öönedë boguïmancodë pömo acemïnimpa. 
Ante apënecä ëñente wedinque në godongä ñënengä pönï ïnongä pïinte badinque, Ëñente awedö, ante baï cedinque ede nämä weocoo wänä ñente, —Wengonguï ingampa mänömaï cequingää. Ede tömengä nämä ince babe ante në wëne wëne apënecä ïninque idewaa. Wacä tömengä ingantedö, Wëne wëne cecä atabopa, ante në ancecäimpa, ante ñöwo diqui diqui mïnämaï ingëimpa. Tömengä nämä Wengonguï Wengä inte baï babe ante nänö änewënïnö ante do ëñëmïni inte mïnitö, 
ede ebänö ante pönëmïnii. Ante äñongä në apente änäni guiquënë, —Nänö wenguinque änewengampa töö. 
Ante apente äninque ede pancadäniya Itota tömengä awinca towe tänömöninque tei tei pänänitapa. Wadäni guiquënë tömengä ingante tamöninque, 
tömengä ingante, —Bitö Codito ïmitawo. Æcänö bitö ïmite awëmö në pänaa, ante Wengonguï beyenque apënedinque apënebi ëñëmönii, ante badete togadänimpa. 
Ayë Pegodo guiquënë mänïï yeipodë yacömöñäa contate ongöñongä onquiyengä në cecä ïñömö tömengä weca ponte apënedinque, —Mäningä Gadideabe quëwëningä Itota tönö bitö guëa cegömitapa töö. 
Ante apëneyongä tömänäni näni ayömö Pegodo, —Dice. Bitö änö ante ebänö ämii, ante dice ëñëmogaa. 
Ante äninque Pegodo yademö gäänë tao gote ongongä adinque wacä onquiyengä weetë godongämë ongönäni ïnänite apënedinque, —Mäningä adobaï Itota Näatadeta quëwënongä tönö në cegöningä ingä aedäni. 
Ante apëneyongä Pegodo weetë, —Wengonguï ëñëñongä botö näwangä ämo ëñëedäni. Ïingä onquiyengä nänö në äningä ingante botö dice abogaa, angantapa. 
Ayë wante ate mänïñömö ongönäni Pegodo weca pöninque, —Ïñempa Itota tömengä tedecä baï adode në tedebi inte bitö tömengä mïñë mïni në gocabo adobi ïmipa töö. 
Äñönäni ede Pegodo weetë, Wengonguï ëñëñongä apënedinque botö nöingä ämopa, ante Wengonguï ëmöwo ante babe tedewëninque tömënäni ïnänite, —Mïni në angä ingante dice abogaa. Mänömaï ante tece änewëñongä ede tawadiya dobe petapa. 
Pe wedinque tömengä, Æ Itota nänö änïnö baï impa, ante wecantapa. Itota, “Tawadiya pedämaï ïñonte bitö botö ïmotedö ante wadö ante apënedinque, Dice abogaa, ante ede mempoga go adopoque anguïmi ïmipa,” angantapa. Ante Pegodo, Ñöwo nänö pequinque do pecampa, ante wedinque oncodo taote ede guingo imonte wedinque ede Ca ca wegacäimpa. 
﻿Ayë ñäö bayonte, Wengonguï quï, ante në godönäni ñënënäni tönö oodeoidi ïnänite në aadäni näni Picencabo tönö apente äninque ede, Itota ingante wënongëimpa, ante godongämë Ao angadänimpa. 
Äninque tömengä ingante yao ongonte goti winte ëninque ede odömänoidi beyë Oodeabe awënë gobedönadodo Pidato ingante mäo gönönäni engacäimpa. 
Ayë, Itota ingante wënongëimpa, änäni ëñente wedinque Codaa tömengä ingante në godöningä guiquënë, Æ tömengä nänö wenguinquemë ceboïnö ante pönëmogaa, ante guingo imonte wecantapa. Ayë, Wengonguï quï, ante në godönäni ñënënäni tönö në aadäni näni Picencabo adodö encedänimpa, ante todëinta padatamö tömënäni näni pönontamö adodö pede godoncete ante gocantapa. 
Ayë tömënäni ïnänite, —Ïñempa ceboo. Ede Itota wëne wëne cedämaï ïningä ïñongante botö në godönïmo inte wïwa cebo ïmo ante awedö. Ante äñongante tömënäni guiquënë, —Tömëmi wëne wëne cedïmi inte wentamö bitö entawënö adinque mönitö edö cete wequïmönii. Tömëmi ede në cedïmi inte ede abaïmipa töö. 
Änäni wedinque ede tiguitamö ince Wengonguï teiyë waëmö oncönë wo weentodöninque Codaa oncodo tao godinque ede nämä önömenca wëä ei goti guemencate dobe wengacäimpa. 
Mäninta wo weentodongä ate wedinque, Wengonguï quï, ante në godönäni ñënënäni ince tiguitamö yao yao ongonte ëninque, —Wepë näadintamö adinque Wengonguï Baa ancecäimpa, ante pönente wedinque mönö, Wengonguï quï, ante edö cete godonguïmöö. 
Ante godongämë pönencöninque tömënäni, Oodeoidi ïnämaï ïnäni wodido bacëimpa, ante öme në dai bedongä ëadïöme ince mänïï tiguitamö godonte engadänimpa. 
Ïninque wepë näadintamö godonte näni ënïme ante, Wepenguipo impa, ante näni pemönïme ïñömö ñöwo ganca impa. 
Ïninque do ïñömö Eedëmiya wodi Wengonguï beyë ïïmaï ante nänö apënegaïnö baï ïinque batimpa. “Idegoidi, Tömengä beyë mänimpotamö godonte engëimpa, ante näni änimpotamö ince todëinta tiguitamö padatamö ëninque, 
tömënäni Wengonguï botö ïmote nänö änïnö baï ëñente cedinque ede dai bedongä ëadïöme godonte ënänitapa,” ante Eedëmiya nänö angaïnö baï do ïinque batimpa. 
Itota ïñömö awënë gobedönadodo Pidato weca a ongöñongante awënë gobedönadodo ïñömö tömengä ingante, —Bitö oodeoidi Awënë Odeyebi ïmitawo. Äñongante, —Bitö tömëmi änö baï botö mänïmodö ïmopa, Itota angantapa. 
Ayë, Wengonguï quï, ante në godönäni ñënënäni tönö në aadäni näni Picencabo guiquënë Itota ingante äninque, Wëne wëne cebipa töö, ante äñönäni tömengä ede pe wëënecä. 
Ate wedinque Pidato weetë, —Bitö epogadö wëne wëne cebi ïmipa, ante nanguï änäni ëñënämaï inte bitö edö cete ede pe wëënebii. 
Äñongante Itota ïñömö tömënäni näni änïnö ante adodeque ante apënedämaï ingä adinque awënë gobedönadodo weetë, Quïëmë baï pe wëënecä awedö, ante wegacäimpa. 
Mänïme awënë gobedönadodo mänïñedë wadepo ïñö wadepo ïñö cöwë ïïmaï cedongäimpa. Oodeoidi ëëmë näni ceyedë gobedönadodo ïñömö, Në tee mönete ongönäni ïnänite adinque mïnitö ecänö ingante ämïni ñimpo cebo goquingää, ante äñongä änäni ëñëninque tömengä tömënäni näni äningä adocanque ingante ñimpo cecä godongäimpa. 
Mänïñedë adocanque wëne wëne nänö cedïnö beyë tee mönete a ongongampa, ante tömänäni do ëñënönänimpa. Mäningä ëmöwo Badabato ïnongäimpa. 
Ïninque nanguï ïnäni godongämë pönäni ate Pidato tömënäni ïnänite ede, —Æcänö ingante mïnitö beyë ñimpo cebo abe tawente gocä enguïmïni. Badabato ingante ñimpo cebo gocä enguïmïni. Weetë ede Itota Codito mïni änongä ingante ñimpo cebo gocä enguïmïni, angacäimpa. 
Ede do ïñömö, Itota gomonga cecä ate wedinque tömënäni tömengä ingante pïinte adönänimpa. Mänïnö beyenque tömënäni Itota ingante bei ongonte botö nempo ente mämö pede pönönänitapa, ante Pidato do ëñengantapa. 
Ayë odömänoidi näni apente anguimpaa ayë ongöñongä Pidato nänöogengä ïñömö wacä ingante da pönongä pöninque Pidato ingante nänöogengä beyë apënecantapa. “Botö ñöwoöne möwocodë wïïmöninque mäningä në nö cedongä beyë nanguï wogei wogei cewënente webopa cebii. Bitö tömengä ingante gampodämaï inte gomö aquënë quëwëë, ämopa,” ante bitö nänöogengä angampa, angantapa. 
Angä ëñente weyongä, Wengonguï quï, ante në godönäni ñënënäni tönö në aadäni näni Picencabo näni äincabo guiquënë wadäni në godongämë ongönäni ïnänite änänitapa. Mïnitö Pidato ingante ïïmaï äedäni. Badabato ingante ñimpo cebi gocäe. Itota ingante weetë ämi wënönäni wengäe, ante äedäni, änänitapa. Awënëidi ince mänömaï änäni ëñëninque godongämë ongönäni Ao änänitapa. 
Awënë Pidato ïñömö tömënäni ïnänite äninque, —Mënaa ongöna ïñönate mïnitö ecänö ingante ämïni ñimpo cebo goquingää. Äñongante, —Badabato ingante ämönipa. 
Änäni wedinque Pidato weetë, —Ïninque Itota Codito mïni änongä ingante ebänö cequïmoo, ante ämïni. Äñongante tömänäni ede, —Awë ñenquedïmë ämi cete gönonte wënönäni wengäe töö. 
Änäni ëñëninque Pidato ayë, —Ïñempa quïnö wëne wëne cecantawo. Äñongä tömënäni godömenque yede äninque adodö, —Ämi awäa timpote wënönäni wengäe. 
Ante ancaa änewëñönäni Pidato ïñömö, Tece weetedö weetë änäni inte tömënäni wëne wëne cedäni wequï we, ante guïñente wedinque ayë, Ædö cete botö godömenque cequïmoo, ante pönente wedinque ede epë pï ñïñente tömënäni ayönäni önompo mempodinque tömënäni ïnänite angantapa. —Tömengä wëne wëne cedämaï ïñongante botö, Wënongëimpa, änämaï ïmo inte tömengä wepë näadämaï ïmo aedäni. Weetë mïnitö guiquënë, Wencecäimpa, ante në änïmïni inte ede näate bacemïnimpa, ante adinque botö mempobo aedäni. 
Angä ëñëninque tömänäni Ao äninque ede, —Möni änïnö beyenque mönitö ince mönitö wënäni ince tömengä wepë beyë näate baï bacemönimpa töö. 
Änäni ate awënë gobedönadodo Pidato tömënäni näni änïnö ante ëñente cedinque ede Badabato ingante ñimpo cedinque tömënäni nempo pede godongä ënänitapa. Weetë ede Itota ingante ede Pidato angä ëmontai badöïmenca tei tei pänäni ate tömengä ingante ñenque quepote awäa näni gönonguinque ede da godongä ente godänitapa. 
Awënë gobedönadodo nänö wee wänönäni guiquënë Itota ingante ente godinque awënë gobedönadodo oncönë Podetodio näni ancönë mangui guiiyongä tontadoidi bacabo Itota weca godongämë äñete pönänitapa. 
Pöninque tömënäni, Awënë ïmi inte awënë weocoo wëñacebiimpa, ante baï cedinque badete todinque Itota weocoo gä tadongadinque weetë opatawë ëmoncoo pönö da wëñadinque, 
daa mongëmenca baï ëninque que cedinque, Awënë poganta wencacebiimpa, ante baï cedinque pönö daga wencadänitapa. Ayë cëwipa ente mämö pede pönonte änäni ëninque tömengä tömëmempoca pe mangä adinque tömënäni da guicapodinque tömengä ingante, —Badogaa, bitö oodeo awënë odeyebi ïmipëë, ante badete togadänimpa. 
Ayë tömengäa towe towe tänongadinque cëwipa ëninque tei tei ancaa pancadänitapa. 
Ayë ïinque badete todinque tömënäni opatawë ëmoncoo gä tadongadinque tömengä nämä weocoo daga wëñadänitapa. Ayë ede tömengä ingante awë timpote wënoncete ante töö ëmente ente tao mäodäni gogacäimpa. 
Ænte mäo godinque tömënäni Tidëne quëwengä Timönö ingante bee tëninque tömengä ingante ede, Bitö egodöe, Itota ingante möni timpoquïwë ente mongente goe, änäni mongente gocantapa. 
Mänïï Itota ingante ente mäo godinque Godogota näni äñömö mönö tededö “Ocataïnö” ïñömö mänïñömö pönänitapa. 
Mänïñömö pönäni ate wadäni, Nantate beyë bececäimpa, ante cedinque yowepë biïnömë näni ämë tönö moncapë adoyömö wempo cedëninque pede pönö ceyönäni tömengä önonque yede bedinque ede Baa angantapa. 
Ayë Itota ingante awë ñenquedïmë näni ente pönïwäa töö godöninque pönö timpodinque weë tïwadinque engë gantidënänitapa. Ængë gantidënäni ate wegöñongä tömënäni weetë tömengä weocoo ïnï ante, Æcänö quinca nö ta adinque tömengä mänincoo encecäimpa, ante weentodöninque adocooque adocooque ënänitapa. Mänömaï ceyönäni Wengonguï beyë näni apënegaïnö baï ïinque cetimpa. “Botö weocoo ïnï ö ëninque tömënäni näni caboque wacä ingä wacä ingä nënempodänitapa. Ayë, Æcänö quinca nö ta adinque tömengä mänincoo encecäimpa, ante cedänitapa.” 
Tömënäni të contadinque tömengä ingante wee aadänitapa. 
Ayë, Itota në wenguënengä ingampa, ante quïnante änänii, ante edonque acëimpa, ante cedinque tömënäni, “Ïingä Itota ïñömö oodeoidi Awënë Odeye ïnongä ingampa,” ante yewëmöninque ede awempaa tömengä ocaboca ïnö tee tinte wo cedänitapa. 
Ayë wada në ö ente quëwënïna ïnate adoyedë tömengä tönö adocanque tömëmë ïnö adocanque dipëmë ïnö godö timpote engë gantidëdäni wegongadaimpa. 
Ayë wodo penta në godäni guiquënë Itota ingante godö wëne wëne ante badete todinque pica pica cedinque, 
tömengä ingante wapiticë apënedinque, —Bitö ïñempa Wengonguï teiyë waëmö oncö ince be tate wo ëwëninque ede mëönaa go adoöneque ïñonte do mënonce ämitawo. Mänömaï cece änïmi inte bitö tömëmi ede nämä ince cete quëwëmäwe. Bitö nö Wengonguï Wëmi ïmi ïninque ede o togempote o togëwate weëe, ämönipa töö. 
Äñönäni ede, Wengonguï quï, ante në godönäni ñënënäni guiquënë në odömönäni tönö ayë oodeoidi ïnänite në aadäni näni Picencabo tönö adobaï ïïmaï ante ede badete todänitapa. 
—Tömengä, Wadäni quëwencedänimpa, ante waa cecantawoo. Ñöwo ïñempa edö cete nämä waa cete quëwenguingää. Idegoidi awënë odeye ingampa diyë ti weente goquingää. Ede ti weente gocä adinque mönitö weetë ede, Näwangä impa, ante pönëmaï wedö. 
Ayë nämä ingantedö äninque tömengä ede, Botö Wengonguï Wëmo ïnömo ïmopa, ante angämëë. Tömengä, Wengonguï cöwë pönö cececäimpa, ante wede pönengä ïñongante Wengonguï weetë tömengä ingante ede waa acampa diyë ñimpo cecä goquingää, ante badete todänitapa. 
Ayë në ö ëna guiquënë tömengä tönö godongämë timpote wegöna ïninque Itota ingante pïinte adobaï wëne wëne ante badete togadaimpa. 
Tecebecä pönï bayö tömäme ïñontobë wëmö badinque ayë ayaönäa weiganca më mämonte baï ïnimpa. 
Ayë ede ayaönäa weiyonte Itota nanguï pönï yede äninque, “Edii, Edii, nëma tabatäni,” äninque mönö tededö, “Botö Wengonguïñaa, botö Wengonguïñaa, edö cete botö ïmo ëmö cete gobiyaa.” 
Ante wecä ëñëninque godämë ongönäni guiquënë, —Æ. Ediya ingante aa pecä apa. 
Äñönäni adocanque do pogodo gote önetamö ente pöninque biïnömë baï önömenque ente aa bedöninque nëente, Cëwipaca pede ëënömo bececäimpa, ante ceyongä, 
wadäni guiquënë, —Ee aquënë. Ediya ede ponte wabänö cecä quëwenguingä abaimpa, angadänimpa. 
Itota ïñömö weetë ogë tededinque do wengacäimpa. 
Ïninque ede Wengonguï oncö teiyë waëmoncönë weocoo odemö näni wee wodöincoo adoyedë önöneca ïnö teceguedë pönï tenguïmë weentapa. Ayë goinque bayonte dica ince të gämentapa. 
Ayë wao wodido ince wi ënote bayonte ede Wengonguï quïnäni do wengaïnäni ince pancadäniya ñäni ömëmöninque 
tömënäni wodido abe tawente godänitapa. Ede ñöwo ïñömö, Itota ñäni ömëmongä ate tömënäni në ñäni ömëmönïnäni inte Eedotadëë näni waëmö quëwëñömö ponte a ongöñönäni nanguï ïnäni agadänimpa. 
Mänïï goinque do pö adinque ayë, Æbänö cetimpa, ante tömänö adinque ede tontado capitäö tönö wee wänönäni tönö ancai guïñëninque, —Näwangä impa. Ïingä ïñömö Wengonguï Wengä ingaïnö ante pönenguënë, angadänimpa. 
Do ïñömö Itota Gadideabe quëwente pöñongante onquiyënäni nanguï ïnäni tee empote pöninque tömengä beyë në cedïnäni inte ñöwo adodäni adoyömö pö gongëninque pömö adänitapa. 
Mäadiya Mäagadadënä tönö wacä Mäadiya ïnatapa. Ïïnä ïñömö Tantiago tönö Ootee badä ïnantapa. Ayë Tebedeo wëna tömëna badä tönö wadäni adobaï Itota wëñongante gobe agadänimpa. 
Ayë gäwadecë bayonte Ootee në nanguï ëacä ince Itota mïñë në gocä do badingä inte Adïmatea ïñömö pegaingä inte pongä ingantapa. 
Tömengä ïñömö ñöwo Pidato weca godinque, Itota wodi baö ïnï pönömi ëmoe, angantapa. Pidato Ao äninque në cedäni ïnänite, Tömengä baö ee amïni encecäimpa, angantapa. 
Itota wodi baö ïnï gämiyate pede weënonte ente godinque waëmö weocoo nïnocoo näni ancoo wïni wïni caadinque, 
Ootee, Botö wodido baquimpa, ante dicamontaa nänö wodintatodë mïintatodë mäo guidö ñö cedinque daga wengantapa. Ayë dicabo da pëñë pönö tee mönodinque wade gogacäimpa. 
Ïïmaï ceyongä Mäadiya Mäagadadënä tönö wacä Mäadiya tönö Itota wodido obo contate acönatapa. 
Ayë guëmanguïöne bace cepa, ante näni täno ceöne ïinque cedäni ate ïïmö ate, Wengonguï quï, ante në godönäni ñënënäni tönö Paditeoidi guiquënë Pidato weca ponte 
tömengä ingante äninque, —Awënë ëñëmi. Mäningä në babe äningä ïñömö tömengä mïingä ïñedë apënedinque, Mëönaa go adoöneque ïñonte botö ñäni ömëmonceboimpa, ante nänö änïnö ante pönente wemönipa. 
Ayë tömengä mïñë në godïnäni ince tömengä baö ïnï awëmö ö ëmaïnäni ante ede wëmönipa. Æ̈näni ïninque tömënäni, “Dobe ñäni ömëmongäimpa,” ante godömenque babe änäni ede wëne wëne babaimpa cebii. Ñöwo wee wänönäni ïnänite ämi godinque tömënäni mäningä nänö wodintatodë tëëmö tee mönodinque mëönaa go adoöneque ganca wee wänonte acedänimpa. Ede wïï godömenque wëne wëne bacëimpa, ante cecebiimpa, ämönipa. 
Äñönäni Pidato weetë, —Bado, wee wänönäni më ongönänipa. Mïnitö tömënäni ïnänite ente mäomïni goyönäni mïnitö weetë mïni ëñënïnö baï do cedinque tëëmö tee mönote ceedäni. 
Angä ëñente godinque tëëmö mönodinque Itota nänö wodintatodë dai tee bedodänitapa. Ayë, Awënë ëmöwo adinque wi ënodämaï incedänimpa, ante dai beyömö aquïñedë ongontoca da guidonte awënë ëmöwo adimpaca yewëmonte baï bagatimpa. Ayë wee wänönäni ïnänite ente mäo gö cedäni wee wänongadänimpa. 
﻿Mänïï guëmanguïöne ïinque go ate wacä tëmäna baquinque ñäö ba ïninque Mäadiya Mäagadadënä tönö wacä Mäadiya ïñömö Itota wodido acete ante gogadaimpa. 
Awënë Wengonguï anquedo do weë pöninque ede dicabo wëä godö oo wi ënocantapa. Ayë goinque nanguï oce oce cetimpa. Anquedo ïñömö dicaboga të contacantapa. 
Tömengä awinca näinte ce baï ëmönongä inte tömengä weocoo näämenta pönï ëmoncoo mongente a ongongä. 
Adinque ede në wee wänönäni guiquënë ancai guïñente wedinque do do wäate baï badinque ëmëwo wente baï öñönänitapa. 
Mänïï onquiyëna pöñönate Wengonguï anquedo ïñömö, —Guïñënämaï ïeda. Itota näni awäa timpodäni wëningä ingante mïnatö diqui diqui mïmïnapa, ante ede do ëñëmopa. 
Ïñömö ede de angampa. Tömengä nänö änïnö baï cedinque do ede ñäni ömëmöninque tao gocäimpa. Pö guiite aeda. Ïintatodë nänö öñontatodë ïñömö ede önontatoque impa. 
Ayë në adïmïna inte ede quingë pogodo gote tömengä mïñë në godïnäni ïnänite gode ante apënedinque, “Itota dobe ñäni ömëmongäimpa ataqueedäni, äeda.” Ayë ïñömö tömengä Gadideabe täno godinque a ongöñongä mïnitö gote aedäni, ante mïnatö gode ante apëneda ëñëedäni. Bado, ämo ëñëmïnapa ede. 
Angä ëñëninque tömengä wodido abe tawente wade godinque tömëna, Ancai guïñente wete todadö, äninque watapë todinque Itota mïñë në godïnäni ïnänite gode ance pogodo godatapa. 
Goyöna ede Itota ince ïñontobë mäo bee tëninque ede, Mïnatö, angä ëñëninque ede ïñäna tömengä weca pöninque önöwaca ede weente mö ongöwate, Wengonguï Awënë ïmidö anguënë, ante watapë apëneyöna, 
Itota ïñömö ede, —Guïñënämaï ïeda, angantapa. Ayë, Mïnatö botö biwïidi ïnänite gode äninque ïïmaï äeda. Mïnitö Gadideabe godinque botö ïmote acemïnimpa, ante tömënäni ïnänite äeda, ante Itota angacäimpa. 
Onquiyëna gode ance goyöna Itota wodido në wee wänönïnäni pancadäniya weetë tömënäni näni quëwëñömö godinque, Wengonguï quï, ante në godönäni ñënënäni ïnänite apënedinque, Ïïmaï cetimpa, ante tömänö ante apënedänitapa. 
Apënedäni ëñëninque ede në godönäni ñënënäni guiquënë në aadäni näni Picencabo tönö pönë cöninque godongämë Ao äninque tontadoidi në wee wänönäni ïñönänite tiguitamö padatamö bacoo godöninque, 
tömënäni ïnänite ïïmaï angadänimpa. —Wadäni Itota wodi baö ante weyönäni ede mïnitö önonque, Mö cöñömöni tömengä mïñë në godïnäni awëmö ponte ö ënänitapa, ante babe apënecemïnimpa. 
Ayë mänïnö äñömïni awënë gobedönadodo ëñëninque, Quïmë möwëmïnii, ante pïingä adinque ede mönitö weetë wee cedinque tömengä ingante ämöni ëñëninque tömengä pänämaï ñimpo ceyongä mïnitö guïñente wedämaï incemïnimpa. 
Äninque në godönäni ñënënäni ïñömö në wee wänönïnäni ïnänite nanguï tiguitamö godönäni ënänitapa. Mänintamö ëninque awënëidi babe näni änïnö baï adodö ante apënedinque, Tömengä mïñë në godäni ö ënänitapa, ante babe wapiticë apënegadänimpa. Ïninque tömënäni näni babe apënedö ëñëninque ede oodeoidi gode ante tededinque godömenque ñöwo ganca ayë wapiticë ante tededänipa. 
Önompo ëmempoque go adodänique Itota mïñë näni godincabo guiquënë mänïï Itota nänö änö baï cedinque Gadideabe godinque änanquidi eiyönäni 
Itota a ongongä adinque tömengä weca ede weente, Wengonguï Awënë ïmidö anguënë, ante watapë apëneyönäni pancadäniya guiquënë, Wabänö ï, ante pönënämaï ingadänimpa. 
Itota ïñömö tömënäni weca pönömenque pöninque, —Wengonguï pönö cecä beyenque botö ïñömö öönedë Teiyë Awënë ïnömo inte inguipoga adobaï në Teiyë Awënë badinque nämä tëï pïñëmo inte në ämo ïmopa. 
Ante wedinque mïnitö guiquënë inguipoga tömäme quëwënäni weca godinque, Itota mïñë gocedänimpa, ante apënemïni ëñente botö mïñë në godäni bacedänimpa. Ayë mönö Mempo ëmöwo apënedinque, ayë Wengonguï Wëmo ïñömote botö ëmöwo apënedinque, ayë Wengonguï Teiyë Waëmö Önöwoca ëmöwo apënedinque mïnitö tömäme quëwënäni ïnänite epënë guidömïni guiicedänimpa. 
Ayë botö mïnitö ïmïnite botö änïnö ante, Tömänö ante adodö ceedäni, ante odömömïni ëñente cecedänimpa. Ayë botö ede ñöwo ince ayë inguipoga ïinque baganca cöwë mïnitö tönö ongonte godongämë ceceboimpa. Näwangä inguïnö anguënë, ante Itota angacäimpa.
﻿Ponguingä, ante näni Codito angaingä ïnongä inte Wengonguï Wengä Itota ingantedö ante botö Mäadocobo watapë ante yewëmömopa. 
Doyedë ïñömö Wengonguï beyë apënedinque, Codito ingante Wengonguï ïïmaï angäimpa, ante Itaiya wodi yewëmongacäimpa. “Taadö bitö goquïnö waa wëwaquingä, ante baï cedinque botö, Botö beyë në gode änongä ingante da godömo täno beyente gocä ate bitö ayë gocebiimpa, ämopa. 
Önömeca ïñömö adocanque ogë tedete aa pececäimpa. Tömengä ïñömö, ‘Awënë nänö ponguïnö ante mïnitö tee moncate baï cedinque, taadö töïnö pïnonte baï ceedäni,’ ante aa pecä ëñengëimpa,” 
Ante Itaiya wodi nänö në angaingä ïnongä inte Wäö ñöwo önömeca pöninque epënë guidongantapa. Mänömaï cedinque tömengä mänïñömö pönäni ïnänite apënedinque, Mïnitö, Idewaa wëne wëne cete awedö, ante ocë ëmente Wengonguï gämënö pöninque epënë guiicemïnimpa. Mänömaï cemïni adinque Wengonguï mïnitö cedïnö ante në panguënengä incete pïïnämaï inte ñimpo cececäimpa. 
Ante Wäö mänömaï apëneyongante Oodeabe tömäo quëwënäni Eedotadëë quëwënäni tömänäni tömengä weca pö pö bee tente ëñëninque, Näwangä ämipa. Bitö ä baï ëñënämaï cete quëwëmöni inte idewaa wëne wëne cete awedö, ante wedäni ëñëninque Wäö Oododänö epënë guidongä guiidänitapa. 
Wäö ïñömö weocoo ante cämeyo ocaguincoo nonte badöincoo mongente adobaï pacadeyenta ante ëmontai badonte encadeyënongäimpa. Tömengä cenguï ante ñäwäique cente tömengä bequï ante guïñëmenque ade bete në quëwënongäimpa. 
Ïïmaï ante apënecä ëñënänitapa. “Ïincayë ate në Ponguingä guiquënë tömengä tëï ëmongä ëwocadongä inte nanguï cecä ingampa. Botö guiquënë wedämo pönï ïnömo inte tömengä awencata eyepë ïmopa godö ñï cequïmoo. 
Botö önonque epënë guidömo guiimïnipa. Tömengä weetë da pönongä ate Wengonguï Teiyë Waëmö Önöwoca pö guiicä ëwocacemïnimpa,” ante Wäö mänïñedë apënegacäimpa. 
Ïninque Gadideabe Näatadeta quëwente Itota mänïñedë pongä adinque Wäö Oododänö epënë tömengä ingante guidongä guiicantapa. 
Ïninque epënë guiidingä inte do ää ta gongëninque Itota ëmö ayongä ööne gä godonte bayö equemö weë baï Wengonguï Teiyë Waëmö Önöwoca ince tömengäa weë guiicä acantapa. 
Ayë ëñëñongante, “Bitö botö Wëmi ïnömi inte në botö waadebi ïmipa, ate tobopa,” ante öönedë ïnö apënecä ëñengacäimpa. 
Mänïñedë Itota ingante Wengonguï Önöwoca ince, Æibawë, äninque önömeca mëicä eicantapa. 
Æi quëwëninque wantepiyë coadenta ëöne önömeca quëwëñongante wëne awënë Tatäna pöninque, Wëne wëne cececäimpa, ante Itota ingante cedongäimpa. Ayë Itota mänömaï babeidi quëwëñömö quëwëñongante Wengonguï tömengä anquedoidi ïnänite da pönongä pöninque tömënäni tömengä beyë pönö waa cegadänimpa. 
Mänömaï cete ate ayë awënë odeye Edode dobe Wäö ingante tee mönecä ate mänïñedë Gadideabe pöninque Itota mä Wengonguï nänö waa pönï cegaïnö ante ïïmaï ante apënegacäimpa. 
“Ponguingä, ante dodäni näni angaïñedë botö Wengonguï Awënë Odeyebo ïnömo inte ñöwo ïinque bayedë do pömopa, ante apënebo ëñëedäni. Mïnitö wëne wëne mïni cedïmämo wido cedinque waa pönï botö apënedïnö mïni ëñënö ante pönëedäni,” ante Itota angacäimpa. 
Ayë mänïï pöninque Itota gäwapë Gadideapë yewedeca gote cegonte ayongä Timönö tönö Æntade tömengä tönïñacä ïnate acantapa. Në geye dadöwëna ïnöna inte tömëna dicamöñë epënë wo guitodonte dadöwëna acantapa. 
Tömëna ïnate Itota, —Ïñäna, botö mïñë ede tee empo pöeda, ämopa. Në dadonte ente pömïna inte botö weca pöñömïnate botö pönö cebo ate mïnatö weetë në apënemïna badinque waodäni ïnänite në ente pömïna bacemïnaimpa, angantapa. 
Angä ëñëninque tömëna dicamöñë do ëmö cete godinque Itota mïñë ede tee empo wade godatapa. 
Itota ïñömö godömenque gote ayongä Tebedeo wëna Tantiago tönö Wäö adobaï wipodë dicamöñë tadömoncöna acantapa. 
Adinque Itota do, Botö mïñë pöeda, angä ëñëninque tömëna Ao äninque wempocä ingante weetë, Mempo ëñëmi, änatapa. Bitö nempo wipo ëmö cete gomönapa, äninque adodaque wempocä ingante ëmö cete Itota mïñë wade godatapa. 
Ayë tömënäni quëwëñömö Capënaömö mämongä pönänitapa. Oodeoidi guëmanguïöne bayonte Itota ïñömö Wengonguï apënecä näni ëñente yewëmongainta ate näni odömöincönë do pö guiidinque odömonte apënecä ëñënänitapa. 
Ëñëñönäni tömengä nämä tëï pïñëninque në angä ïnongä inte nö odömonte apënecä ëñente wedinque tömënäni, Wadäni në wee odömönäni guiquënë mänömaï odömonte apënedäni ëñëmongaa. Itotaque nämä në ëñente entawënongä inte nö pönï odömonte apënecä ëñëmönipa, ante wedänitapa. 
Ayë wëne wentamö ëwocacä inte në quëwengä mänïñedë tömënäni odömöincönë a ongöninque ïñontobë yede ante apënecantapa. 
—Bitö Itota Näatadeta quëwënïmi inte quïnante mönatö weca pömii. Mönatö ïmönate ede ëmëwo wido cecete ante wabänö pömitawo. Bitö emömidö ïmii, ante botö do atabopa. Bitö Wengonguï Teiyë Waëmö Wëmi ïnömi ïmipa, ante ede do ëñëmopa. 
Ante tedeyongante Itota tömengä ingante wee äninque, —Apocënë quëwenguënë tedewëë. Waocä baönë quëwënömi inte ede tao gobäwe. 
Angä ëñëninque wëne në wentamö ëwocacä ïñömö waocä ingante quidi quidi mäo të gotodö go weëñongante, Ye ye, äninque dobe tao gotapa. 
Itota angä wëne tao gocä adinque tömänäni guïñente wedinque näni caboque weetedö weetë tededinque, —Ïingä ïñömö quïnö baï ante cecä. Tömengä në angä ïnongä inte ede mä pönï odömonte apënecampa. Ede wëneidi në wentamö ëwocadäni ïnänite tömengä angä ëñente cedänipa, ante awedö. 
Ante pönente wedinque tömënäni, Itota mänömaï cecampa, ante tededinque Gadideabe tömäo quëwënäni ïnänite mäo gode ä gode ä cedäni do ëñengadänimpa. 
Mänïï Itota oodeoidi odömöincönë ongöninque ïinque odömonte apënecä ate tömënäni tao godinque Tantiago tönö Wäö mïñë godinque Timönö tönö Æntade oncönë go guiidänitapa. 
Go guiiyönänite wadäni, Timönö nänöogengä wäänä daicawo gawente möïmoga öñongampa, änäni. 
Ëñente wedinque Itota tömengä weca go gongëninque pede weempote bei ongonte töö ëmengä ate tömengä engë ganticantapa. Ayë gance badinque tömengä weetë tömënäni beyë cecantapa. 
Mänïöne gäwadecë pönï nenque wëmö bayö wadäni daicawo gawënäni ïnänite wëne inte quëwënäni ïnänite tömänäni ïnänite Itota weca ente pönänitapa. 
Ayë mänïñömö quëwënäni tömänäni adoyömö pöninque odemö goto gongënänitapa. 
Ayë quïëmë beyë wëne wëne inte wedäni adinque Itota nanguï ïnäni ïnänite godö cecä waa badänitapa. Ayë wëneidi nanguï ïnäni ïnänite wido cedinque Itota, Botö ebodö ïmoo, ante në adïmïni inte tededämaï ïmäewedäni, ante tömënäni ïnänite wee angacäimpa. 
Ayë tece oque pönente wëmö ïñonte engë gantidinque Itota oncodo tao gote gomonga önömeca godinque Wengonguï ingante apënecantapa. 
Apëneyongante Tïmönöidi, Ædönö gocäï, ante tee empo tee empo gote, 
adinque, —De ämi wedinque tömänäni bitö ïmite ante diqui diqui mïnänipa cebii. 
Ante äñönänite Itota weetë, —Mönö wayömö gocëimpa. Eyequeï näni quëwëñömö näni quëwëñömö mäo botö apënebo ëñencedänimpa, ante cecete ante tate pontabopa. 
Ante në äningä inte Gadideabe tömäo godinque oodeoidi odömöincönë go guii go guii cedinque Wengonguï nänö apënedö ante Itota apënecä ëñengadänimpa. Ayë wëneidi ïnänite wido cecä gogadänimpa. 
Ayë wacä cöwë baate ëñawengä ïnongä inte Itota weca ponte da guicapodinque, —Bitö Ao ämi inte wade caabi ïninque botö do waintai baabaïmopa. 
Äñongante Itota tömengä tönö guëa wewente baï nanguï pönengä inte pede weempo gampo caadinque, —Ao ämopa. Bitö waintai baacebiimpa. 
Angä ïninque ñömëintai nänö ëñadintai de baadinque tömengä waintai ede do baacantapa. 
Itota ede tömengä ingante do da godöninque nanguï angantapa. 
—Ëñëmi. Botö ebänö ceboo, ante ede wadäni ïnänite mäo apënedämaï ïmäwe. Weetë, Näwangä impa, ante acedänimpa, ante cedinque bitö, Wengonguï quï, ante në godongä weca töingä godinque waintai bitö baadintai odömömi edemö acecäimpa. Ayë Möitee wodi wee ante nänö angaincoo baï ente pöninque bitö waintai bitö baadï beyë ante ede, Wengonguï quï, äninque në godongä ingante pede godömi encecäimpa, ante Itota në baadingä ingante nanguï angantapa. 
Angä incete në baadingä weetë wade godinque ëñënämaï inte gode ä gode ä cedinque ede, Itota wade caacä waintai baaboï aedäni, ante mäo tedecä ëñënänitapa. Mänömaï ëñënämaï cecä beyenque Itota, Tömënäni weca ñöwo edö cete edonque goquïmoo, ante wedinque nänënë gote önömeca gomonga cegongantapa. Incete tömengä weca ëmënö quëwënäni ëmënö quëwënäni cöwë pö pö cegadänimpa. 
﻿Ayë tëöne quëwëninque ocë ëmente Capënaömö pongä adinque wadäni, Itota oncönë ponte ongongampa. 
Ante tededäni wedinque nanguï ïnäni ace pönäni oncönë eyede pönï guiidinque odemö ince tömäo wee ongönänitapa. Mänömaï tömäo goto ongönäni ïnänite tömengä Wengonguï nänö apënedö ante apënecä. 
Ëñëñönäni wadäni tönö godongämë pöninque mengäa go mengäa ïnäni ince cömäingä nänö möimpataa ëmetë ëmetë bei ongonte nëente pönänitapa. 
Ponte ayönäni wadäni Itota weca eyede pönï goto ongönäni adinque në ente mämö pönïnäni ïñömö, Ædö cete guiiquïï. Ante wedinque oncömäa ïnö eidämë mëi eidinque Itota önöneca ïnö epë cedäni ompite gongëñö tömënäni cömäingä möimpataa bei ongöninque tömengä ingante Itota weca ede pede weënönäni. 
Weente ongongä adinque, Tömënäni ebänö wede pönente cedänipa, ante adinque Itota cömäingä ingante, —Botö wëmi wedämaï ïe. Wëne wëne bitö cedïmämo ante bitö ñöwo ñimpo cete quëwencebiimpa. 
Ante apënecä ëñëninque në wee odömönäni guiquënë pancadäniya godämë të contate ongöninque nämäneque pönente tededinque, 
“Quïmë änewëë. Ïingä ïñömö Wengonguï ingampa diyë mänömaï cequingää. Ede babe ancedö. Waomö wëne wëne mönö cedïmämo ante Wengonguinque në ñimpo cecä ingampa.” 
Ante mïmönoque pönëñönäni Itota tömënäni näni pönëwënö ante önöwënenque do ëñente baï pönëninque ede, —Mïnitö quïmë mänömaïnö ante pönëwëmïnii. 
“Botö në cömäingä nänö wëne wëne cedïmämo ante ñimpo cebo quëwencecäimpa,” ante botö Wengonguï baï ämo ëñëninque mïnitö guiquënë, Wengonguï ingampa diyë mänömaï cequingää, ante pönëmïnipa. Weetë ede, “Ængë gantidinque möimpata ëninque dao dao gocecäimpa,” ante botö Wengonguï baï ämo ïninque mïnitö adobaï, Wengonguï ingampa diyë mänömaï cequingää, ante pönëmïni ïmaïmïnipa, ante awedö. Ïñempa mänömaïnö ante pönëmïni ïninque mïnitö ede ebänö cequënëmo ïmo ämïnii. 
Incete botö Waobo ëñagaïmo inte inguipoga quëwëninque waomïni mïni wëne wëne cedïmämo ante në ämo inte ñimpo cebopa, ante mïnitö ede ëñencemïnimpa, ante botö ïïmaï cebopa. Äninque ede në cömäingä ingante ede, 
—Bitö ïmite ämo ëñëe. Ængë gantidinque bitö möimpata topo cete ëninque ede tömëmi oncönë nëente goe. 
Angä ëñëninque cömäingä ïningä ince ede tömänäni ayönäni engë gantidinque möimpata topo cete nëë nëë tao gocä adänitapa. Dao dao gocä adinque tömënäni, Æbänö cecäï, ante ëñënämaï inte guïñente wedinque, —Wëënëñedë mänömaï cedäni atamöniyaa. Ñöwo ïñömö mä pönï cecä amönipa, ante pönëninque, Wengonguï bitö ñäö ëmömi inte waa pönï cebi amönipa, ante watapë apënegadänimpa. 
Itota weetë adodö gäwapë wedeca gocantapa. Ayë nanguï ïnäni adoyömö pö pö cedäni adinque tömengä tömënäni ïnänite odömonte apënecä ëñënänitapa. 
Ayë godömenque cegonte ayongä Adepeo wengä Debii ïñömö, Odömäno awënë quï bacëimpa, ante godonte ëinta näni ëincönë awënë beyë encete ante ongongä adinque Itota tömengä ingante, —Botö mïñë pöe. Angä ëñëninque Debii ede engë gantidinque tömengä mïñë wade ede gocantapa. 
Ayë ate Itotaidi Debii oncönë pö guiite cengöñönäni odömäno awënë beyë në ëwënäni tönö në ëñënämaï cedäni tönö nanguï ïnäni adoyömö pö guiite godongämë cënänitapa. Ede teiyënäni tömengä mïñë në godäni ïnönänimpa. 
Paditeoidi ïnönäni inte në odömönäni guiquënë ponte ayönäni në ëñënämaï ïnäni tönö awënë beyë në ëwënäni tönö Itota godongämë cengä adinque tömënäni tömengä mïñë në godäni ïnänite änänitapa. —Odömäno awënë beyë në ëwënäni tönö wadäni në ëñënämaï cedäni tönö Itota quïmë godongämë cëwengää. 
Äñönäni Itota weetë tömënäni ïnänite, —Në waa ingä guiquënë, Cebi waa baboe, änämaï ingampa. Në wëne wëne ingä guiquënë dotodo ingante do, Cebi waa baboe, ante aa pecampa. Pancadäniya, Nämä ince nö entawëmo ïmopa, ante në änäni ïnänite adinque botö në dotodo baï adobaï ïnömo inte tömënäni ïnänite aa pedämaï inceboimpa. Wadäni guiquënë, Nämä wëne wëne cebo ïmopa, ante në änäni guiquënë, Wengonguï gämënö poncedänimpa, ante botö tömënäni ïnänite aa pece pontabopa, ante Itota apënegacäimpa. 
Wäö mïñë në godäni tönö Paditeoidi tönö mänïñedë Wengonguï beyë ante ee ate cënämaï ïnönänimpa. Ïninque wadäni Itota weca pöninque änänitapa. —Wäö mïñë në godäni tönö Paditeoidi mïñë në godäni tönö tömënänique, Wengonguï beyë, ante ee ate cënämaï ïnänipa. Bitö mïñë në godäni guiquënë quïnante Wengonguï beyë ante cedämaï ïnäni inte do cënänii. 
Änäni ëñëninque Itota weetë, —Onguïñengä në monguingä nänö wente ente në pönäni baï ïnönäni inte botö mïñë në godäni ïñömö edö cete wewente baï cënämaï inguïnänii. Ede botö tönö watapë quëwënäni inte tömënäni edö cete wewente baï cënämaï inguïnänii. 
Weetë ayë ate guiquënë, Monguingä, näni në änongä baï ïñömote wadäni ponte botö ïmote bei ongöninque ö ente gocedänimpa. Mänömaï cedäni ate botö mïñë në godäni ïñömö mänïñedë ate weetë cënämaï inte wecedänimpa, ante apënedinque Itota godömenque ïïmaï ante apënegacäimpa. 
“Waocä dice mïincoo ëninque pedencooga pönö tadömonguingäa. Mänömaï cecä ïninque ede mïincoo ince dobe gäänë tamonte guipite ate godömenque wänä tente baquënë. Mïnitö, Awente baï cënämaï inte waa quëwengëimpa, ante mïni änewënö guiquënë pedencoo baï inte ëwenguïne ënepa. Codito nempo watapë quëwengëimpa, ante botö apënedö guiquënë mïincoo baï inte quëwenguïne ënepa. Ïninque ëwenguïne tönö quëwenguïne edö cete adoyömö ëñente cequïï. 
Ayë adobaï yowepë biïnömë mïïmë ëninque waocä edö cete picë ëmontaicadedë godö pe ñïñenguingää. Ede picë ëmontaicadedë pe ñïñengä ïninque yede ëëninque etewo goquïnö anguënë. Weetë ede ëmontai mïincadedë pe ñïñente ate yede ëëninque tei ebënämaï ee ongonguï apa quëwëmïni,” ante Itota apënegacäimpa. 
Ayë ate guëmanguïöne ïñonte Itota tömëmoncodë teceguedencodë gocantapa. Goyongä tömengä mïñë në godäni tömëmö inca tece tä pe tä pe ente idöme godäni. 
Adinque Paditeoidi guiquënë Itota ingante äninque, —Bitö mïñë në godäni ebänö cedänii, ante cöwä aquënë. Ïñempa, Guëmanguïöne ïñonte mänïnö baï cedämaï ïedäni, ante dodäni näni wee angaïnö ante ëñënämaï inte ïïnäni ëñënämaï inte quïmë cedänii. 
Ante pïïñönänite Itota, —Docä Dabii wodi tömengä nänö në ëmïñënäni tönö ömepodäni pönï inte gëwente wedinque ebänö cegadänii, ante yewëmonte öñö ince mïnitö ïñempa adämaï inte ämïni awedö. 
Wengonguï quï, ante në godönänique cenguï impa, ante wee näni angaïnö baï cedinque dodäni päö, Wengonguï quï, ante ñonce ñonce cedönänimpa. Incete Abiatade wodi në godongä ñënengä pönï ïnongä nänö godöñedë mänïñedë Dabii wodi Wengonguï oncönë go guiidinque mänïï päö do ente cëninque tömengä mïñë në godäni ïnänite godömenque godongä cënänitapa, ante yewëmonte öñö apa änewëmïnii. 
Ante apënedinque Itota ayë, —Wengonguï quïnante, Guëmanguïöne, ante badongacäï, ante pönëmïni. Guëmancedänimpa, ante cedinque Wengonguï waomö beyenque ante, Mïnitö guëmanguïöne, ante badongacäimpa, ante pönenguënëmïni ïmïnipa. Ædänidö mänïöne ïñonte cedämaï ïnänii, ante pönëninque Wengonguï dice mänïöne beyenque ante waodäni ïnänite badongantawogaa. Ædö cete mänömaïnö ante pönëwëmïnii. 
Ïninque botö Waobo në ëñagäïmo ïñömö Teiyë Awënë ïnömo inte ede guëmanguïöne Awënë ïnömo ïmopa. Ayë, Guëmanguïöne ïñonte ede ebänö cequïï, ante adobo në Ämo ingaïmo ïmopa, ante Itota apënegacäimpa. 
﻿Ïincayë ate Itota weetë oodeoidi Wengonguï apënecä näni ëñente yewëmongainta ate näni odömöincönë go guiicantapa. Mänïñömö onguïñengä nï cömampote wedongä inte a ongongantapa. 
Mänïñedë Paditeoidi pancadäniya, Itota wapiticë cecä ïninque mönö weetë pïinte angëimpa, ante në änewënäni inte cedönänimpa. Ñöwo ïñömö tömënäni, Guëmanguïöne ï incete Itota nï cömampoingä ingante, Waa bacecäimpa, ante cecä ïninque mönö mäo pïinte angëimpa, ante babe cecete ante cöwä adänitapa. 
Ante cöwä ayönäni nï cömampoingä ingante Itota, —Bitö engë gantidinque teceguedë pö në gongëe. 
Äninque weetë në pïinte ancedäni ïnänite äninque, —Guëmanguïöne ïñonte mönö ebänö cequënëmö ïmöö, ante wee angatïï. Mönö ede waa cequënëmö ïmompa, ante pönëmïnitawo. Weetë ede, Wëne wëne cequënëmö ïmompa, ante pönëmïnitawo. Quëwencedänimpa, ante mönö waa cequënëmö ïmompa, ante pönëmïnitawo. Weetë, Wencedänimpa, ante mönö wënonguënëmö ïmompa, ante pönëmïnitawo. Mänömaï ante Itota angä ïninque tömënäni ede pe wëënedänitapa. 
Adinque tömengä enguï badinque tömënäni ïnänite ëmetë gomö ëmetë gomö adinque ede, Mïmö ömedëïnäni incedö, ante wedinque nï cömampoingä ingante, —Pede pompobi, angä ëñëninque pede pompodinque në cömampodingä ince edemö waa empocä bapocantapa. 
Adinque ede Paditeoidi guiquënë wade tao godinque Edodeidi tönö bee tëninque, Mönö ebänö cete Itota ingante wënömö wenguingää, ante godongämë pönëninque tedegadänimpa. 
Itota ïñömö tömengä nänö në ëmïñënäni tönö wade tao godinque gäwapë wedeca godäni adinque Gadideabe quëwënäni nanguï ïnäni tee empote godänitapa. 
Ïninque wadäni Oodeabe, Eedotadëë, Idömeabe, Oododänö ëmëmäa, Tido eyequeï, Tidöö eyequeï mänïñömö quëwente tededinque, Itota mänömaï cecampa, ante tededäni ëñente wedinque bacoo ïnäni mänïöme tömäo quëwënäni inte tömengä weca pönänitapa. 
Adinque Itota, Goto gongënäni wece we, ante pönëninque tömengä mïñë cöwë në godäni ïnänite, Wipo ente pömïni ate botö wipodë wäï wocente owoceboimpa, angantapa. 
Wëënë ïñömö, Itota nanguï ïnäni ïnänite gampocä waa badänipa, ante në adïnäni inte tömënäni ñöwo, Mönö gampo cete waa bacëimpa, ante cedinque goto gongënäni wedinque mänömaïnö ante änongäimpa. 
Ayë Itota ingante adinque wëneidi në wentamö ëwocadäni ince tömengä önöwa gäänë ede weëninque, —Bitö Wengonguï Wëmi ïnömi ïmipa töö, ante Ye änänitapa. 
Ëñente wedinque Itota weetë, Botö ebodö ïmoo, ante cöwë änämaï inguënë quëwëmïnii, angacäimpa. 
Ayë änanquidi eidinque Itota, Ïïnäni ïnänite ämo poncedänimpa, ante aa pecä tömengä weca pönänitapa. 
Pönäni ate tömengä dote ganca ïnäni mänimpodäni ïnänite, Mïnitö botö mïñë quëwëñömïnite botö wadäni weca da godömo gote apënemïni ëñencedänimpa, äninque, Botö beyë në gode ämïni incemïnimpa, angacäimpa. 
Ayë pönö apënebo ëñëninque mïnitö tëï ëmömïni inte wëneidi ïnänite në ämïni badinque wido cecemïnimpa. 
Tömengä dote ganca nänö apente ënäni ïñömö ïïmaï ëmönönänimpa. Tänocä Timönö ëmongä incete Itota wawo Pegodo pemongacäimpa. 
Tebedeo wodi wëna Tantiago tönö Wäö näna caya në yede tededa ïna adinque Itota, “Detebo nänömoda baï ïnapa,” ante, Mëmë beyë, ante Boänede pemongacäimpa. 
Ayë Æntade, Pedipe tönö Batodömëë, Mäateo tönö Tömato, Adepeo wengä Tantiago tönö Tadeo ïnänitapa. Ayë, Mönö öme ingëimpa, ante nanguï cedongä inte wacä Timönö ingantapa. 
Ayë Itota ingante odömonte në godonguingä Codaa Icadiote näni änongä ingacäimpa. Mänimpodäni ïnänite Itota angä në gode änäni bagadänimpa. 
Ayë ate Itota oncönë pongacäimpa. Pongä adinque bacoo ïnäni weetë pö pö goto gongënäni adinque wadäni guiquënë, Itotaidi quïodö cenguïnänii, ante wedönänimpa. 
Ayë, Quïmë. Ocai ede ömedecacä pönente baï cecämëë, ante pönente tededönänimpa. Mänömaïnö ante tededäni ëñëninque Itota guiidënäni guiquënë tömengä ingante bei ongonte encete ante wade pönänimpa. 
Ayë në wee odömönäni guiquënë Eedotadëë quëwente pöninque, “Ïñempa wëne awënë Beedeboo tönö quëwengä inte Itota mäningä tönö cedinque wëneidi ïnänite wido cecä ïmaingampa,” ante tedewënäni. 
Ëñente wedinque Itota aa pecä pönäni ate, “Tatäna mïni änongä ïñömö nämä ince edö cete wido cequingää, ante ëñencemïnimpa, ante botö, Inguipoga ebänö cedänii, ante odömömo aedäni. 
Awënë odeye nempo quëwënäni ïñömö pïïnäni badinque näëmë weetedö weetë cedäni ïninque awënë odeye nänö ömedempote wequinque tömënäni nämä ëwente cedänipa. 
Ayë adocönë owocabo ince adoyömö godongämë quëwënïnäni ince näëmë weetedö weetë cedäni ïninque tömënäni oncö woquinque näwë gobaïnänipa. 
Ayë Tatäna nempo quëwënäni ïñömö ede näëmë pïinte badinque weetedö weetë cedinque tömengä ingante wido cedäni ïninque Tatäna dice tömënäni awënë ïmaingää,” ante Itota odömonte apënecantapa. 
Ayë, “Në tëï pïñengä ingante wïï goto wïninque waocä edö cete tömengä oncönë guiite mäincoo ö enguingää. Ede në ëacä ingante bei ongonte goto winte ate pö guiite ö ënäni baï botö ïñömö wëne inte në bei ongonte wido cebo ïmopa,” angantapa. 
Ayë, “Näwangä apënebo ëñëedäni, angantapa. Mïni waocabo wëne wëne cemïni ince wadäni ïnänite godö babe änewëmïni incete ede Wengonguï weetë tömänö ante pönö ñimpo cecä beyenque quëwencemïnimpa. 
Weetë Wengonguï Teiyë Waëmö Önöwoca ingante waocä godö babe ante wëne wëne apënecä ïninque tömengä ëmëwo wentamö mongengä bagaingä ïninque cöwë wantepiyë wentamö mongencecäimpa. Mänömaï beyë Wengonguï ñöwopämo ïñonte ñimpo cedämaï inte ïincayë pömämo ïñonte adobaï ñimpo cedämaï inte cöwë pancecäimpa,” ante Itota apënegacäimpa. 
Äninque, Mïnitö botö ïmote, Bitö wëne në wentamö ëwocacä tönö quëwente cebaïmipa, ämïnitawoo. Ïñempa, Wengonguï Teiyë Waëmö Önöwoca tönö quëwente cebo apa änewëmïnii, ante Itota apënegacäimpa. 
Ayë Itota wäänä tömengä biwïidi tönö mänïï näni ponque pö do pöninque yabeque ayë ongöninque, Guii äñete tae. 
Änäni ëñente äñecete ante ponte apënecä ëñëninque wadäni Itota weca contate ongönäni Itota ingante weetë apënedinque, —Bitö badä bitö biwïidi tönö bitö ïmite ante oncodo ponte yabeque ongönänipa cebii. 
Ante äñönänite, —Botö badä edänö ïnää ante ämoo, ante pönëmïni. Ayë botö biwïidi edänidö ïnänii ante ämoo, ante pönëmïni. 
Äninque godämë contate ongönäni ïnänite adinque, —Ïïnäni ïñömö ede botö badäidi botö biwïidi ïnönäni ïnänipa, ante mänömaïnö ämo abaïmïnipa. 
Ede Wengonguï nänö änö baï ëñente ecänö cete quëwëna mäningä botö biwï ingampa. Mäningä botö biwinque ingampa. Mänïnä botö badä ïnampa, ämo abaïmïnipa, ante Itota apënegacäimpa. 
﻿Weetë gäwapë yewedeca gote odömonce ceyongä nanguï ïnäni tömäo goto ponte ongönäni adinque Itota wipodë go guiite të contate wäï wocente owoyongä tömënäni ayë gäwapë yewedecaque ömaaque ongönänitapa. 
Ïninque tömënäni ïnänite nanguï pönï odömöninque Itota, Wengonguï Awënë nempo quëwëninque ebänö cequïï, ante ëñencemïnimpa, ante botö ïmeca quëwënäni näni ceïnö ante odömonte apënebo ëñëedäni. Äninque ïïmaï ante odömonte apënecä ëñengadänimpa. 
“Apënebo ëñëedäni. Waocä në quiyadongä ïñömö quiyace gocampa. 
Gote quiyayongä pancamonga taadö ïñömö eyepote weëmompa. Taadö weente eyepodïmö öñöñonte ayamöidi pöninque dobe ade cënänipa. 
Pancamonga guiquënë dicamontaa onguipoi woyedömö ïñömö eyepote weempa. Onguipoi woyedömö öñömö inte pequïnämaï quingë tä bocate pedinque ëmonga eipa. 
Ïninque oguïmento yeyëmë guiwadämaï inte cöñe bawadämaï ïñonte nenque tï näwäñö wänä cacadinque ede guingo icate näñe wempa. 
Pancamonga guiquënë ömentacodë nänö eyepodïmö ïñömö pequïnämaï tä bocate gä eiyonte ömentacoo pö incootonque ganta ceca ate näñe wempa. Wampo incapa pequïï. 
Waëmonguipoga quiyadïmö guiquënë tä bocate waa pedinque tömëmö nanguï pönï godömenque incapa. Pancawencaa ede todëinta ganca, pancawencaa teitenta ganca, pancawencaa tiëë ganca mänimpomö incapa. Quiyacä nänö quiyadö ante ede botö mäninque ante apënebopa.” 
Mänömaï impa, ante ïinque apënebopa. Ëamonca ongonte ede ëñëedäni, ante Itota apënegacäimpa. 
Ayë ate nanguï ongönïnäni de godäni ate Itotaidi adodänique ongöñönäni ede, Dote, ante näni gocabo tönö wadäni tömengä mïñë godäni tönö tömengä weca ponte änänitapa. Itota ëñëmi. Bitö mänïnö ante apënedinque ebänö ante odömoncete ante apënebitawo. 
Äñönänite, “Wengonguï Awënë Odeye ïñömö ebänö awëmö cecää, ante mïni waocabo wëënëñedë ëñënämaï ïnïnö incete ñöwo edonque pönö apënebo ate mïnitö adomïnique në ëñëmïni bamïnipa. Gobe ongönäni ïnänite apënedinque, Inguipoga quëwënäni näni ceï baï impa, ante botö pancaa ante odömonte apënebo ëñënänipa. 
Dodäni Wengonguï beyë apënedinque ïïmaïnö ante yewëmongadänimpa. Wengonguï nänö në ñimpo cequënënäni ïnämaï ïnäni inte tömënäni ïñömö awincaque adinque wïï edemö adäni inte önömoncaque ëñëninque edemö ëñënämaï ïnäni inte ede ocë ëmente pönämaï incedänimpa, ante yewëmongadänimpa. Mänömaï ïinque bacëimpa, ante beyenque botö tömënäni ïnänite wïï edonque apënebopa,” ante Itota apënecantapa. 
Itota ayë tömënäni ïnänite godömenque apënecantapa. “Botö mänïnö inguipoga näni ceïnö ante do odömonte apënebo ëñëninque mïnitö ëñënämaï ïmïnitawo. Ïninque ñöwo godömenque odömonte apënebo incete mïnitö edö cete godömenque ëñenguïmïnii.” 
“Ïïmaï impa. Në apënecä ïñömö tömëmö quiyate baï cedinque Wengonguï tömengä nänö apënedö ante apënecampa. 
Pancadäniya guiquënë taadö eyepote weënïmö baï ïnäni inte Wengonguï nänö apënedö ante ëñëninque mïmöno pönënämaï ïñönänite ayamö ade cengä baï Tatäna ince ponte ö engampa. 
Wadäni guiquënë dicamontaa woyedömö ïñömö eyepote weënïmö baï ïnäni inte tömënäni Wengonguï nänö apënedö ëñëninque quingë Ao ante watapë todänipa.” 
“Ayë ate adodäni wante ïñö quëwëñönänite wadäni Wengonguï nänö apënedö beyë pïïnäni wedänipa. Ayë wadäni wëne wëne cecete ante togente pänäni wedänipa. Ïninque oguïmento yeyëmë guiwadämaï näñe wente baï ïnäni inte tömënäni guïñente wedinque ëmö cete godänipa. 
Ayë wadäni guiquënë ömentacodë eyepote weënïmö baï ïnïnäni inte Wengonguï nänö apënedö ëñëñönäni, 
inguipoga quëwente quïëmë beyenque mönö wepämo pompa. Ayë, Mäincoo beyenque toquïmo, ante näni oda cete wewëmämo pöninque wacoo wacoo näni ëïnënö pöninque ede ömentacoo ñancate ce baï ceyonte Wengonguï nänö apënedïnö ince incadämaï baï bapa. 
Onguipoga wainguipoga quiyadïmö baï ïnäni guiquënë tömënäni Wengonguï apënedïnö ëñente Ao äninque wede pönënäni inte tömëwë incate baï Wengonguï beyë nanguï cedänipa. Pancadäniya todëinta ganca incate baï nanguï ceyönäni, pancadäniya godömenque teitenta ganca incate baï cedänipa. Pancadäniya nanguï pönï tiëë ganca incate baï cedänipa,” ante Itota apënecä ëñënänitapa. 
Ayë tömënäni ïnänite Itota ïïmaï odömöninque apënecantapa. “Waomïni gongapencade tï wodönodinque dice owetadë boo cecamïniyaa. Dice möïmoga ënömengadë ïnö mäo concemïniyaa. Weetë ede wënömënecapaa concemïni ñäö beco amïnipa. 
Quïnö ante wë wodonte baï ï ïñömö mänïnö ante ïincayë ate tadonte edonque ate baï ëñenguinque ñöwo wë wodonte impa. Quïnö bee ocate baï ï ïñömö mänïnö ïincayë ate wi encate edonque aquinque ñöwo bee ocate impa. 
Ëamonca ongonte ëñenguënë cemïnii,” angantapa. 
Ayë tömënäni ïnänite godömenque apënedinque Itota, “Önömonca ëñëninque ëñenguënë cemïnii. Mïnitö mïni tee mante godoncade ince adocadeca tee mäninque Wengonguï mïnitö ïmïnite adodö pönöninque godömenque ayë pönongä encemïnimpa. 
Ede në ëacä ingante godönäni engä baï në ëñengä ingante godö apënebo ëñente entawëninque tömengä godömenque ëñente bacecäimpa. Në ëadämaï ingä guiquënë tömengä wedenque pönï nänö mäincoo ïñonte mänincoo tömancoo ö ënäni wecä baï në ëñënämaï ingä adobaï tömengä wedenque pönï nänö ëñente entawënö ïñonte ö ente baï cebo de ba ate wececäimpa.” Mänömaïnö ante Itota tömengä ëmïñënäni ïnänite odömonte apënecä ëñënänitapa. 
Ñöwo ïñömö öömaque ongönäni ïnänite godömenque odömöninque Itota ïïmaï ante apënegacäimpa. “Waocä quiyacä ate awëmö pe baï inte Wengonguï Awënë Odeye pönö cecä ate tömengä nempo në quëwënäni awëmö yebëninque bacoo pönï badänipa. Apënebo ëñëedäni. Waocä gönea quiyate ate, 
woyowotë mö ñöninque baäne ñäni ömëmöñongä ïïmö ïñö ïïmö ïñö tömëmö nänö quiyadïmö ince awëmö tä bocate pepa. Waocä ïñömö, Æbämë cete tä bocate pepa, ante acantawogaa. 
Ede onguipo beyenque tömengä nänö quiyadïmö ince tä bocate pedinque ëmonga ei cenguïme baate ate ayë cenguï yagapa. 
Yaga adinque, Amïñate cenguï bapa, ante ede pete engampa,” ante odömonte Itota apënegacäimpa. 
Ayë godömenque apënedinque Itota, “Wengonguï Awënë Odeye nempo ebänö quëwënäni, ante mönö quïnö odömonte ate ëñenguïï. Ede, Inguipoga quïnö pete yebente baï ï adinque, Mänïnäni adobaï yebënänipa, ante ëñengëimpa. 
Ïïmaï impa. Möotatamö mïni ente quiyamö guidïmö pönï ï baï wamö mïni quiyamö adomonque ince adobaï guiyämö pönï ï ïñömö ede de ampa. 
Incete möotatamö ïñömö tä bocate pedinque möotatawë ede ocäñequi doyë pewë bapa. Wïï tömää ocäñequi mïni quiyadïwë baï ede ocäa ïnämaï inte möotatawë ïñömö ede ñënë awë impa. Adinque tömëwë ibëñömö ayamöidi gänë ïñömö ponte ongönänipa. Möotatamö guidïmö ince mänömaï pe baï Wengonguï Awënë nempo quëwënäni ïñömö wedenque ïnïnäni ince nanguï yebenguïnäni ïnänipa,” ante Itota odömonte apënegacäimpa. 
Ayë Itota, Wengonguï Awënë nempo quëwëninque ebänö cequïï, ante ëñencedänimpa, ante ïmeca quëwënäni näni ceïnö ante godömenque nanguï pönï odömöninque godongämë ongönäni näni ëñenganca apënedinque idewaa. 
Mänïnonque baï odömonte apënedinque tömënäni ïnänite cöwë godömenque apënedämaï ïnongäimpa. Incete tömengä mïñë në godäni adodänique ongöñönänite Itota edonque pönï, Mänömaï impa, ante tömänö ante apënecä ëñengadänimpa. 
Mänïöne gäwadecë bayonte Itota tömengä ëmïñënäni ïnänite, —Gäwapë ëmëmäa taocëimpa. 
Äninque ömaa ongönäni ïnänite ëmö cete taoce cedinque tömengä nänö apënedimpodë adopodë ayë contayongante mantadäni taocantapa. Adinque wadäni wapodë godongämë taodänitapa. 
Tao wogaa goyönäni woboyë ïñontobë nanguï pönï pëmëninque epë mengonta mengonta pöninque gao gao wipodë änëñö, 
Itota yemïñempo bee podoncate mö ñongantapa. Ömëmoncecäimpa, ante tao cedinque, —Awënë, bete wence cemompa mö ñömii. 
Änäni ëñëninque ñäni ömëmonte engë gantidinque, —Woboyë, pëmënämaï ïmäwe. Gäwapë ince cedämaï në gongëmäwe. Ante äñongä woboyë pëmënämaï ïñö gäwapë ince në gongëninque ñance ñance gongëmënimpa. 
Ayë tömënäni ïnänite, —Mïni pönëegade, quïmë guïñëwëmïnii. 
Äñongä tömënäni ancai guïñëninque nämäneque tededinque, —Æcämë inte angä ëñente woboyë ince epë ince gongempa, ante guïñente wegadänimpa. 
﻿Ïninque Itotaidi mänïï ëmëmäa tao godinque Guedatabe pö ti weënänitapa. 
Itota mänömaï pöninque gäwapë tao ti weengä adinque onguïñengä wëne wentamö ëwocacä tönö në quëwengä ïnongä inte ede waodänido quëwente tao bee tengantapa. 
Tömengä waodänido cöwë në quëwengä ingante edö cete goto winguïnänii. Daagömenca ince tëëmö impa goto winguïnänii. 
Ëno pönö goto wïmente weë ëno pönö goto wïwate bacecäimpa, ante ancaa ceyönäni tömengä daagömë wangö ñë wangö ñë cedongäimpa. Æcämenque ince tëï pïñengä inte tömengä ingante enguingää. Ede de änongäimpa. 
Itedë ince woyowotë ince tömengä änanquidi eite weë waodänido pö änanquidi eite weë ocë ëmente pö pö cete Ye ye äninque dicaca nämä ince äwënonga äwënonga cete wencata baï ëñate quëwënongäimpa. 
Ïninque Itota go dibe pongä adinque tömengä quingë pogodo godinque Itota weca ede weëninque, 
ogë tededinque, —Itota ëñëmi, bitö në Æibe Quëwengä Wengonguï Wëmi ïnömi ince quïmë botö weca pöwëë. Ede, Ämogate wececäimpa, ante botö ïmote cedämaï ïmäwe, ante nanguï angantapa. 
Ede tömengä tece pö bee tëñongante wëne ingante Itota ïïmaï ante äningä ïnongäimpa. —Wentamö në wentamö ëwocabi inte ämo ëñëe. Bitö waocä baonga guiidëmi inte ñöwo tao gobäwe, ante Itota täno angä ëñente wedingä inte wëne ñöwo, Cedämaï ïmäwe, angantapa. 
Ïninque Itota, —Bitö emömidö ïmii. Äñongante, —Tontadoidi teiyënäni adinque, Deguiönö, änänipa. Mönitö adobaï teiyë pönï ïmönipa, ante botö ëmöwo adobaï Deguiönö ëmömopa. 
Ante apënedinque ayë, Mönitö ïmönite wabeca wido cedämaï incebiimpa, ante ancaa angantapa. 
Mänïñömö odë wengänäidi nanguï ïnäni eyequeï änanquidi a cengönäni adinque, 
wëneidi ince Itota ingante, —Ïï odë wengänäidi weca ämi godinque tömënäni baönë guiite quëwëmönie. 
Ante tedete äñönänite Itota Ao angä ëñente wedinque wëneidi wentamö ëwocadäni ïñömö tao gote odë wengänäidi baönë go guiidänitapa. Ïninque odencato dote mïido ganca ïnäni ince ontacamö cegöninque tömäne to wei gäwapëno pogodo wei guiite becadote capo wënänitapa. 
Becadote wënäni adinque odë wengänäidi në aadïnäni guiquënë pogodo wodii wïnonte tömënäni quëwëñömö mäo bee tente apënedinque idöme mäo gode ä gode ä cete, Itota mänömaï cecä wemönipa, ante apënedäni ëñëninque wadäni, Æbänö cecäï, ante acete ante pönänitapa. 
Itota weca ponte ayönäni wëneidi tönö në quëwëningä ince ñöwo önonganque bate weocoo ëñacä inte të contate ongongä adinque tömënäni, Mönö Deguiönö ënempocä äningä ingampa, ante guïñente wegadänimpa. 
Në adïnäni guiquënë ñöwo pönäni ïnänite apënedinque, Wëne ënempocä ïningä ingante Itota ebänö cecäï, odë wengänäidi ïnänite Itota ebänö cecäï, ante apënedäni. 
Ëñëninque tömënäni weetë Itota ingante, Mönitö weca quëwënämaï gobäwe, änäni. 
Ëñente wedinque wipodë go guiice ceyongante wëneidi inte quëwëningä ïñömö, Bitö mïñë mäobi goboe. 
Äñongante Baa äninque Itota, —Tömëmi oncönë gote, Wengonguï Awënë wëneidi ïnänite wido cecä önömoque baboï amïnipa, ante bitö guiidënäni ïnänite mäo apënebi ëñencedänimpa. Ayë, Botö wewente quëwëñömote tömengä guëa wewente baï pönente pönö cecä waa batabopa, ante apënebi ëñencedänimpa. 
Itota angä ëñëninque wade godinque tömengä Decapodibe mäo, Itota waa cecä waa batabopa, ante apënecä. Ëñente wedinque tömänäni, Æ ebänö cete mänömaï waa bacäï, ante guïñente wegadänimpa. 
Mänïï wipodë guiite tömengä ïmëmäa ta ti weengä ate nanguï ïnäni acete ante pö goto goto godämë gongënänitapa. Itota ayë gäwapë wedeca ongongantapa. 
Ayë ongöñongä wacä oodeoidi odömöincö awënë ïnongä inte tömengä ëmöwo Gaido ïñömö Itota ingante adinque pöninque tömengä önöwaca gäänë ede weëninque, 
tömengä ingante, —Botö wëñengä baquecä ïñömö ede dobe wence cecampa cebii. Bitö ponte tömengä ingante gampobi waa bate quëwencecäimpa, ante nanguï angantapa. 
Gaido mänömaï angä ëñëninque Itota weetë tömengä mïñë gocantapa. Idöme goyongante nanguï ïnäni bee tente goto goto pönäni. 
Ïninque godämë ongönäni tönö onquiyengä adocanque wantepiyë dote wadepo ïñonte wepë wante bidämaï cöwë weë wewëningä inte adobaï ponte tömënäni mïñë gocantapa. 
Doyedë ïñömö onquiyengä waa bawënencete ante cedinque tömengä quincoo tömancoo eyepote pede godongä ëninque dotodoidi teiyënäni cedäni caate wecä incete tömengä waa bawënënämaï inte godömenque wëne wëne bate wedongäimpa. 
Mänömaï quëwente weyongante wadäni, Itota mänömaï cecampa, ante tededäni ëñente wedinque tömengä ñöwo goto pönäni tönö pöninque Itota önöñabeca ïnö ponte weocooque godö gampocantapa. 
Ede, “Tömengä weocooque gampote waa bawënëmote,” ante pönëningä inte, 
tömengä godö gampoyongä wepë nänö gowete wewënïmë wante bi ate tömengä, Wante biwënëmopa, ante önöwënenque pönengantapa. 
Itota ïñömö, Æ, tëï pïñente botö entawënö ince ede wacä beyë cequinque do gotimpa, ante wewënente awedö, äninque goto gongënäni teceguedë në gongëninque dadi ëmente cöwä adinque, —Botö weocoo ecänö pönö gampodaï, angantapa. 
Äñongante tömengä nänö në ëmïñënäni guiquënë, —Ënodäni pönänipa aquïmii. Æcänö gampodaï, ante ämii. 
Wee änäni incete tömengä, Æcänö botö ïmote wede pönëninque gampodaï, ante godömenque tömäo cöwä cöwä acantapa. 
Ayongante onquiyengä guiquënë, Wampo bawënëmopa, ante pönëningä inte nanguï guïñëninque do do wäate wedinque Itota weca ponte ede weencate tömänö ante töingä apënecä ëñengantapa. 
Apënecä ëñëninque Itota weetë, —Onquiyëmi ëñëmi. Bitö wede pönënö beyë ede wampo bawënëmipa. Ñöwo ede wedämaï inte waa godinque nö bawënente quëwëe, angantapa. 
Ante tece apëneyongä oodeoidi odömöincö awënë Gaido oncönë quëwënäni mänïñedë pöninque ede Gaido ingante apënedänitapa. —Bitö wengä ïñömö ñöwo ëmëwo wengampa cebii. Ñöwo Awënë në Odömongä ingante quïnante godömenque anguïï. 
Ante ponte äñönänite Itota tömënäni ebänö tededäni ante ëñënämaï inte baï cedinque oodeoidi odömöincö awënë Gaido ingante apënedinque, —Guïñënämaï inte önonque wede pönëe, angantapa. 
Ayë godongämë ongönäni ïnänite, Ee ongöedäni, äninque Pegodo ingante, Tantiago tönö Wäö näna caya ïnate mänimpodänique ïnänite ente gocantapa. 
Tömënäni tönö godinque Itota tömënäni odömöincö awënë oncönë ponte ayongä mänincönë waodäni nanguï cegöninque ede Ca ca wedinque ogë tedete Ye ye änäni acantapa. 
Adinque Itota oncönë guiidinque, —Quïmë ogë tedete cegöwëmïnii. Quïmë Ca ca wemïnii. Ïñempa ïñömö wëñengä wodi ede wïï ëmëwo wengantapa. Ede mö ñongampa. 
Ante apënecä ëñëninque tömënäni, Angantedö amïni, ante tömengä ingante badete todänitapa. Itota weetë ede, Gä goedäni, angä oncodo tao godänitapa. Ïninque wëñengä wempo tönö wäänä ïnate Itota tömengä mïñë në pönïnäni tönö mänimpodänique ïnänite ente manguicä wëñengä wodi nänö öñoncönë wäänë guiidänitapa. 
Wëñengä wodi ingante Itota pede weempo bei ongonte töö ëmëninque, —Tadita cömi, äninque mönö tededö, “Wëñëmi onquiyëmi engë gantibi,” angantapa. 
Angä ëñëninque wëñengä baquecä dote wadepo ëñadingä inte dobe engë gantite dao dao gocä. Adinque tömänäni ancai guïñente wedänitapa. 
Itota weetë, Botö ebänö ceboo, ante mïnitö mäo apënedämaï ïedäni. Äninque ede wëñengä beyë cenguï angä godöna cengantapa. 
﻿Itota wade godinque tömengä mïñë në godäni tönö tömengä nänö pegaïñömö pongadänimpa. 
Ayë, Guëmanguïöne impa, äninque Itota tömënäni odömöincönë go guiidinque tece odömonte apënecä ëñëninque mänïñömö ongönäni nanguï ïnäni guïñente wedinque näni caboque tededänitapa. —Ïingä ïñempa edö cete nanguï ëñente apënecää. Æbänö cequïï, ante ecänö tömengä ingante godö odömongä adinque tömengä mänömaï bamönengë cecää, ante ëñencete ante wemönipa. 
Ïingä ïñempa mönö awempa në tïmöwengä ïmaingä inte bamönengë mänömaï cecampa, ante awedö. Ede Mäadiya wengä ïnongä inte tömengä ïñömö önönänique mëmö ingampa. Tantiago tönö Ootee, Codaa tönö Timönö tömënäni mëmö ïnämaï ingantawogaa. Tömengä biwinqueidi ince mönitö tönö wïï ongönäni atamöö. Ante pönente wedinque tömengä beyë ante pïinte badänitapa. 
Ïninque pïinte badäni adinque Itota weetë angantapa. —Ïñempa, Wengonguï beyë në apënecä inte tömäme gote apëneyongante tömengä ingante waa adänipa. Weetë tömengä nänö pegaïñömö ponte apëneyongante mänïñömonque weetë wïwa adänipa. Tömengä nänö guiidënäni tönö tömengä oncönë owodäni tönö mänimpodänique tömengä ingante wïwa adänipa töö. 
Äninque Itota adopoque adopoque gampocä waa badänitapa. Mänömaï wedenque cedinque tömengä, Ædö cete gomonga cequïmoo. 
Äninque, Mïni pönëegade. Quïnante pönënämaï ïmïni, ante wegacäimpa. Ayë wayömö näni quëwëñömö wayömö näni quëwëñömö mäo odömöninque Itota apënecä ëñengadänimpa. 
Ayë, Dote ïnäni, näni änönäni ïnänite aa pecä pönäni ïninque, Ñöwo mïnitö ëmënö mëmïnaa ëmënö mëmïnaa goyömïnite botö pönö cebo ate mïnitö awënëidi baï badinque ede wëneidi wentamö ëwocadäni ïnänite në ämïni incemïnimpa, ante da godongä godänitapa. 
Ayë, Ïïmaï ceedäni, angantapa. Mïnitö taadö godinque ongontoque mïni nëentoque nëente goedäni. Cenguï ince mäincoo da wenguincade ince ënämaï inte godinque tiguitamö önoncamoncadedë da wënämaï inte ömepomïni goedäni. 
Awencata mïni ëwataque ëwate weocoo mïni ëñacooque ëñadinque wacoo ënämaï goedäni, angantapa. 
Ayë godömenque äninque Itota, —Godinque ecönënö täno go guiimïni owodinque mïnitö wayömö mïni go quëwenguinganca mänincönenque go guii go guii cedinque quëwëedäni. 
Æyömömë goyömïnite wadäni, Pöedäni, änämaï inte mïnitö apënedö ante wïï ëñënäni wedinque mïnitö weetë tömënäni ïnänite ëmö cete ïïmaïnö ante goedäni. Mïnitö ïñempa, Pöedäni, änämaï ïmïni adinque mönitö gomöni tamëñedäni, ante odömoncete ante mïnitö önöwa wade wade cewadinque wade goedäni. 
Äninque Itota tömengä ëmïñënäni ïnänite, Ñöwo goedäni, äninque da godongä godänitapa. Godinque tömënäni wabeca quëwënäni ïnänite mäo, Mïnitö wëne wëne mïni cedïnö ante wewente pönëninque ñimpo ceedäni, ante mäo apënedäni ëñënänitapa. 
Wëneidi nanguï ïnäni ïnänite wido cedänitapa. Ayë waodäni nanguï ïnäni wëne wëne inte wedäni ïñönänite oguinguipë öni öni paadäni ate waa bagadänimpa. 
Itota ëmöwo ante apënedäni ëñëninque tömäme quëwënäni do ëñëninque gode ä gode ä cete tedeyönäni Edode pancabaa awënë odeye ince, Itota ebänö cecää, ante ëñengacäimpa. Ïninque tömengä ïñömö, —Æpënë në guidönongä Wäö wodi dobe wente ñäni ömëmöningä inte ïingä Itota ïñömö ïmaingampa. Mänïnö beyenque tömengä tëï pïñente entawënongä inte në nanguï cecä ingampa, ante pönëmopa, angantapa. 
Ayë wadäni, —Ediya wodi ïmaingampa. Ante tedeyönäni wadäni weetë, —Wengonguï beyë në apënegaïnäni baï tömengä adocä ïmaingampa. 
Ante tededäni ëñëninque Edode ïñömö, —Botö në wangö tamencadongä Wäö wodi adocä ince ede ñäni ömëmonte a ongömaingampa, ante wedongäimpa. 
Wäö wodi ïñömö ïïmaï wengacäimpa. Do ïñedë awënë Edode nänö tönïñacä Pedipe ayë mïingä ïñongä Pedipe manguïwëningä Ædodiya ingante Edode ïñömö, Botö nänöogengä bacecäimpa, ante ö ente mongä. Ïninque tömengä adocä Wäö wodi ingante bei ongonte goti winte tee mönedongäimpa. 
Ede Wäö ïñömö nänö caate wenguinque Edode ingante ïïmaïnö ante do wee äningä ïnongäimpa. “Edode ëñëmi, Wengonguï nänö angaïnö baï ëñënämaï inte bitö tönïñacä nänöogengä ingante ede manguïwëmipa töö.” 
Ante wee angä ëñëninque Ædodiya guiquënë Wäö nänö änïnö beyë cöwë pïïninque tömengä ingante wënonce cecä incete edö cete tömengä ingante wënonguingää. 
Ede, Wäö teiyë waëmö onguïñengä inte në nö cecä ingampa, ante do ëñënongä inte Edode ïñömö Wäö ingante ede guïñente wedongä ïnongäimpa. Ïninque tömengä ingante ede wee gompodongäimpa. Ayë Wäö apënecä ëñëninque Edode, Angä ëñente ebänö cequïmoo, ante nanguï wecä incete tömengä ingante ëñëninque todongäimpa. 
Ïincayë ate Edode nänö ëñagaïöne ïinque bayonte Ædodiya, Æönedö wënonguïmoo, ante nänö änïöne eyepë batimpa. Edode ïñömö, Mänïöne baï ëñagaboimpa, ante ëëmë cedinque wente engä ate tömengä mïñë awënëidi tönö tontadoidi awënëidi tönö Gadideabe quëwënäni awënëidi tönö tömänäni bece pönänitapa. 
Ponte bete cengöñönäni Ædodiya wengä baquecä ince teceguedë pö gongente tode pete äwacä adinque awënë odeye Edode tönö godongämë ongönäni nanguï todönänimpa. Ïninque baquecä ingante Edode änongäimpa, —Waa pönï bitö tode pete äwadï beyenque bitö quïëmë ante ëïnente ämi ate botö ëñente da pönömo ëe. 
Äninque ayë godömenque äninque, Wengonguï ëñëñongä nöingä ämopa, änongäimpa. Quïëmë impa bitö ëïnëmi botö tömää ede do godömo encebiimpa. Ede bitö ëïnente ämi ïninque botö awënë odeyebo ïnömo inte botö ënempodö ince ede tece pä cete pönömo ëmaïmipa. 
Angä ëñëninque taodinque, —Badä ëñëmi, quïnö anguïmoo. Äñongante wäänä ede do, —Botö ïïmaï ämopa, änantapa. Wäö epënë në guidongä ocabo wangö tomencate pede pönömi ëmoe, ancebiimpa, ämopa. 
Änä ëñëninque awënë weca do ponte guiidinque baquecä weetë, —Wäö epënë në guidongä ingante wangö tomencate tömengä ocabo ïnï coyomënetaca cö cete do pönömi ëmoe. 
Angä ëñente wedinque awënë odeye ïñömö, Æ ëñente awedö. Quïnö ñöwo cequïmoo, ante nanguï wedongäimpa. Incete tömengä, Botö ïñempa godongämë becönäni ëñëñönänite, Wengonguï ayongä cöwë godonceboimpa, ante në änïmo inte ede edö cete ñöwo Baa anguïmoo. 
Ante pönente wedinque tömengä nänö änïnö, Cöwë godonguï impa, ante pönëninque Edode weetë në wënongä ingante, Bitö godinque wangö tomencate ente mämömi engäe. 
Angä ëñëninque në wënongä weetë tee mönincönë gote guiidinque Wäö ingante wangö tomencacä wengantapa. Ayë Wäö ocamö ïnï coyomënetaca cö cedinque baquecä weca ente mämö pede pönongä ëninque baquecä weetë wäänä ïnante godongä ënönäimpa. 
Mänömaï wengäimpa, ante gode änäni ëñente wedinque Wäö wodi tömengä mïñë në godïnäni ince pöninque tömengä baö ïnï ente mäo daga wengadänimpa. 
Mänïï Itota në nänö da godönïnäni ïñömö ocë ëmente ponte godämë gongente, Mänömaï cetamönipa. Mänömaï odömonte apënemöni ëñënänitapa. 
Ante apënedänitapa. Ayë, wadäni nanguï owentede penta owentede penta wee cegönäni adinque tömënäni edö cete cequïnänii. Cenguï ince edö cete cenguïnänii. Adinque Itota, —Mïnitö adomïnique botö mïñë önömeca gote wedenque guëmäedäni, angantapa. 
Angä Ao ante tömënäni adodänique Itota mïñë wade godinque önömeca gocete ante wipodë weë contate wogaa godänitapa. 
Goyönänite wadäni guiquënë, Itotaidi ince godänipa, ante adinque wacönë ta wacönë ta godinque teiyënäni tee ta tee ta go ömaaque oo penta pogodo gote do ede pöninque a ongönänitapa. 
Ayë wipodë wogaa mämö tece ëënoncadoyönäni Itota ïñömö ti weente ayongä nanguï ïnäni do ponte a ongönäni acantapa. Tömënäni në aacä de äñongä obegaidi quëwenguïnämaï ïnäni inte adodänique ongönäni baï ïnäni inte wewënänipa, ante pönente tömengä tömënäni tönö godongämë wewente baï pönengantapa. Ïninque nanguï odömonte apënecä ëñënänitapa. 
Ayë gäwadecë bayö Itota mïñë në godäni tömengä weca ponte äninque, —Ñöwo wëmö bace cepa cebii, änänitapa. Ayë, Önömeca ince cenguï de ampa. 
Ïïnäni ïnänite ämi idöme owodäni weca godinque ayë nanguï ïnäni näni quëwëñömö godinque cenguï godonte cenguïnänie. 
Äñönänite Itota weetë, Mïnitö weetë godömïni cencedänimpa, ämopa. Äñongante, —Æ, ënodäni ïnäniyaa. Ïñempa ocho apäicä cete beyë paga ëinta ëninque mänimpota päö ante godonte ëninque ede wïï eyepë ïmaimpa. Mönitö wade gote mänimpota beyë päö godonte ëninque ïñömö godongämë ongönäni ïnänite godömöni cenguïnänii, ämitawoo. 
Ante weyönänite Itota, —Päö epodö nëëmïnii. Ace goedäni. Angä ate pöninque, —Päö önompo ëmempoque geye mëa pönï më ongompa. 
Ante apënedäni ëñëninque Itota godongämë më ongönäni ïnänite, Ñöwo mïni cabo mïni cabo gaguïmäa të contaedäni. 
Angä ëñëninque pancadäniya tiëë ganca näni cabo nänënë pancadäniya tincoenta ganca näni cabo nänënë tömänäni näni cabo näni cabo të contadänitapa. 
Të contadäni ate päö önompo ëmempoque geye mëa ëninque öönedë ïnö ëmö adinque, Wengonguï, bitö waa pönömi ente cëmönipa, ante apënedinque päö pä pä ë cedinque tömengä, Nanguï ïnäni cenguï ante ente mäo cö ceedäni, ante tömengä mïñë në godäni ïnänite pede pönongä ëninque mäo cö cedänitapa. Ayë geye mëa ïñonte adobaï ëninque tömengä tömänäni ïnänite di mëñë di mëñë cecä ëninque cënänitapa. 
Æ̈ninque tömänäni tömo pönï cënäni, 
ate ede tömengä ëmïñënäni päö tönö geye näni ao mente ñönönï ee öñoncoo pede weempo ö ë da da wente ëninque otodë önompo tipempoga go mentodëa cenguï eyede da wënäni contagatimpa. 
Në cënäni ïñömö onguïñënäni ede tinco mïido ganca mänimpodäni nanguï ïnäni näni wencabo cengadänimpa. 
Itota ayë do tömengä nänö në ëmïñënäni ïnänite, Ægodöedäni. Mïnitö täno wipodë guiite ëmë wedeca Betaida tao goyömïni botö weetë wadäni në cënïnäni ïnänite ämo godäni ate pömoedäni. 
Angä Ao ante tao goyönäni tömengä wadäni ïnänite weetë angä godäni ate adocanque ongonte Wengonguï ingante apënecete ante änanquidi eicantapa. 
Ayë wëmö bayö tömënäni tecetibe wogaa goyönäni tömengä adocanque ömaa ongonte ayongä, 
tömengä nänö ëmïñënäni wiyate taoce ceyönäni ede woboyë nanguï pëmente pönömenque ente pö edö cete goquïnänii. Adinque tawadiya nänö peyedë ede tecepë pönï ï gäwapë wënömënecapë ïnö ede Itota ïñömö epëno yedopë dao dao obo ponte wodo penta goce cecantapa. 
Yedopë ede gocä gomö adinque tömënäni Ye äninque, Waocä wente babëningä wabänö cegongä, ante wedänitapa. 
Ede tömengä ingante adinque tömänäni ancai guïñente wedänitapa. Tömengä ïñömö tömënäni ïnänite do apënedinque, —Ee piyënë cete guïñënämaï ïedäni. Botö ïmo apa guïñëwëmïnii. 
Äninque wipodë pö guiicä ate woboyë ince në gongë pëmënämaï batapa. Ba adinque tömënäni godömenque guïñëninque, Quïnante mänömaï ce, ante wedänitapa. 
Ede, Itota ebänö ïñontobë päö nanguï pönï pönö badongä, ante në adïnäni incete tömënäni mïmö ömedë ïnäni inte baï wïï pönente wegadänimpa. 
Ayë ëmëmäa taodinque tömënäni Guënetadetebe ti weëninque wipo ñä cemencadänitapa. 
Mänömaï ti weente ñä cemencayönäni mänïñömö quëwënäni guiquënë, Tömengä Itota ingampa, ante do adänitapa. 
Ante adinque mänïöme tömäo pogodo godinque wëne wëne wewënäni ïnänite ñönempado ñö cedinque, Itota eyömönö ongongää, ante ëñëninque tömëñömö tömengä nänö ongöñömö do ente pönänitapa. 
Ayë wadäni näni nanguï pönï quëwëñömö ince wedenque näni quëwëñömö ince idöme ince, Itota edömë gocää, ante adinque wadäni wence cedäni ïnänite mänïñömö ente mämö taadö wedeca ñö cedäni öñönänitapa. Ïïnäni weetë tömengä ingante, Bitö weocoo yewedecooque ämi gampote waa bamönie. Ante weyönänite, Ao angä ëñente në gampo gampo cedänique tömänäni waa ïnäni bagadänimpa. 
﻿Ayë Paditeoidi tönö në wee odömönäni tönö pancadäniya Eedotadëë quëwente mänïñedë Itota weca ponte godongämë gongente ayönäni, 
Itota mïñë në godäni pancadäniya mempodämaï inte wentamö empote cënäni adänitapa. 
Ede dodäni, Önompo edemö mempoïnänique cencedänimpa, ante näni wee angaïnö ante Ao äninque, Bapogabo cete wece we, ante Paditeoidi tönö oodeoidi tömänäni ancaa mempote ate cënönäni ïnänipa. 
Ayë, Ædemö äadänique cenguïnäni ïnänipa, ante pönëninque oodeoidi näni godonte ëïñömö gote pöninque edemö äate ate cënänipa. Ayë dodäni godömenque nanguï näni wee angaïnö ante pönente Ao ante cedinque tömënäni oweta cengë tiguicade awempa tömancoo ancaa mënongate quëwënänipa. 
Ïninque dodäni näni wee angaïnö ante Ao ante tömänö ante ëñente cete quëwënäni inte Paditeoidi tönö në wee odömönäni ñöwo ïñömö Itota ingante ede pïinte äninque, —Bitö mïñë në godäni ïñömö quïnante dodäni näni angaïnö ante ëñënämaï inte wentamö nampote cenguï cënänii. 
Ante pïïnäni wedinque Itota weetë, —Mïnitö guiquënë waa cemïni inte baï në änewëmïni ïñömïnite mïni cedö ante Wengonguï ïïmaï apënecampa, ante Itaiya wodi nöingä ante yewëmongacäimpa. “Ïïnäni ïñömö botö ïmote önöneque waa apënete baï tededäni incete, tömënäni mïmöno ëme pönente ede gobe ongonte baï ïnäni awedö. 
Ayë botö ïmote waa ate baï ede weente tededinque, Wengonguïmi ïmidö anguënë, ante apënedäni incete tömënäni botö ïmote önonquedö ante cedänipa. Waodänique näni wee änönö ante odömonte apënedänipa töö.” Ante Wengonguï pïingampa, ante yewëmongacäimpa. 
Ede Wengonguï, Ïïmaï ceedäni, ante nänö wee angaïnö ante Baa änïmïni inte mïnitö waodänique näni änewënö ante Ao ante cemïnipa töö, angantapa. 
Ante apënedinque Itota godömenque, —Mïnitö dodäni näni angaïnonque ante ëñente cecete ante cedinque Wengonguï nänö wee angaïnö ante wido cedinque dice waa cemïniyaa. 
Möitee wodi, “Bitö Wempo ingante bitö badä ïnante waadedinque waa cee,” angacäimpa. Ayë, “Waocä wempocä ingante wäänä ïnante pïinte wëne wëne angä ïninque mïnitö tömengä ingante wënömïni wencecäimpa,” ante wee ante yewëmongacäimpa. 
Incete mïnitö ïïmaïnö ante wee cemïnipa. Waocä mempocä ingante waa cequënengä ïñongante wäänä ïnante adobaï waa cequënengä ïñongante mïnitö weetë wee äninque, Bitö wempocä ingante wäänä ïnante apënedinque ïïmaï ante apënecebiimpa, änewëmïnipa. Bitö, “Mempo, bitö quï, ante, Badä, mïnö quï, ante do botö pönonguënënö ince ñöwo weetë Wengonguï ingante do ede godonte impa,” ante, Codobänö näni änö impa, ante apënecebiimpa. 
Äninque mïnitö Wempo beyë wäänä beyë në cequënengä ingante wee ämïni beyë tömengä wïï cecampa. 
Mänömaï cedinque mïnitö dodäni näni angaïnö mïni Ao ante ënïnonque ante ëñëninque Wengonguï nänö angaïnö ante ede, Önöneque impa, ante baï cemïnipa töö. Ayë adobaï wapiticë äninque mïnitö wadö wadö cedinque wëne wëne cemïnipa töö, ante Itota apënegacäimpa. 
Ayë nanguï ïnäni ïnänite Itota aa pecä pöñönänite apënecantapa. —Mïnitö tömämïni ïmïnite apënebo ëñëninque ocaidë pönente edemö ëñëedäni. 
Quincoomë yabeque ongoncoo ince waocä önönë guiidï beyenque tömengä mïmö dice wentamö entawenguingää. Weetë mïmönë wïwa pönëninque nänö tao godincoo beyenque mïmö wentamö mongengampa, ante apënebo ëñëedäni. 
Ëamonca ongonte ëñëedäni. 
Ante apënedinque Itota nanguï ongönäni ïnänite ëmö cete oncönë gote wäänë guiicä ate tömengä nänö në ëmïñënäni guiquënë, Mänömaïnö ante odömonte apënedinque bitö ebänö ante odömoncete ante apënebitapa, ante ëñencete ante wemönipa. 
Ante weyönänite Itota, —Mïnitö ince ocai ömecadäni baï ïnömïni inte ëñënämaï ïmïnitawo. Cenguï ince waocä mïmönë guiipa wentamö ëwocaquingää. 
Ede wïï mïmönë guiipa. Weetë cencadë guiite goiwaa ogä mente wido cequinque ï apa änewëmïnii. Mänömaïnö äninque Itota, Tömää cenguï waëmö impa, angacäimpa. 
Äninque godömenque, —Mïmönë wïwa pönëninque nänö tao godincoo beyenque waocä wentamö ëwocacampa. 
Ede mïmönë nänö entawente taodïnö beyenque waocä önöwëninque wëne wëne ante pönengampa. Mïmönë towëïnente nänö pönënö beyenque waocä godö towente quëwengampa. Mïmöno ëïnente wedinque wacä quï awëmö engampa. Mïmönë nänö pïinte pönënö beyenque godö wënongampa. Nänöogengä ïnämaï ïñongante waocä mïmönë towëïnente nänö pönënö beyenque godö mongampa. 
Mïmönë nanguï ëïnente wedinque mäincooque ante pönëwengampa. Mïmönë nänö taodï beyë wacä ingante pïinte cecampa. Mïmönë pönëwëninque, Wacä ede oda cecedänimpa, ante babe cecampa. Wïwa nänö pönëwënö beyenque quingämë baï cete quëwengampa. Mïmönë nänö pïinte adö beyë waocä, Wacä baï ñënëmo pönï baceboimpa, ante cecampa, ayë wacä ingante godö wëne wëne ante babe angampa. Mïmönë nämä ante waa ate nänö pönënö beyenque, Tömëmoque waëmö ïmopa, ante nämä waa acampa. Mïmö ömedengä inte ëñënämaï cete önonque quëwengampa. 
Mänïï wïwa cepämo tömämämo mïmönë nänö pönënö beyenque waocä wentamö ëwocacampa, ante Itota apënegacäimpa. 
Mänïñömö quëwente godinque Itota Tido eyequeï gogacäimpa. Ayë, Awëmö guiite owoyömo wadäni adämaï incedänimpa, ante pönëninque oncönë pö wäänë guiite ongongä incete edö cete wïï aquïnänii. 
Ede, Itota owocampa, ante do tededäni ëñëninque wacä wäänä, Botö wengä onquiyengä ïñömö wëne në wentamö ëwocacä ingante ënempocampa, ante wedinque Itota weca ponte ede weente apënecantapa. 
Itota ëñëmi. Wëne botö wengä tönö në quëwengä ingante wido cequïmi, angantapa. Mänïï onquiyengä Tidopënitiabe në ëñagaingä inte guidiego tededö në tedecä ïnongä. 
Adinque Itota, Wïï oodea onquiyengä ïnongampa, ante wedinque angantapa. —Wënäni cenguï inguënë waocä dice guintamöidi cenguï ante weentodonguingää. Bitö ede wabi ïñömite botö bitö beyë edö cete cequïmoo. 
Äñongante, —Awënë ïñempa wëñënäni cenguï cëninque eyepodäni weente ënömengadempa ïnö öñöñö guintamöidi ade cempa. 
Ante apëneyongä Itota, —Bitö nö apënedïmi inte waa gocebiimpa. Wëne bitö wëñengä nänö wedö ince dobe ede ëmö cete wade gotimpa. 
Angä ëñëninque oncönë go guiite ayongä tömengä wëñengä önonganque bate möïmoga ongongä agacäimpa. 
Mänïï Tido gote quëwëninque Itota wade godinque Tidöö wodo penta gocanque go Gadideapë wedeca ponce cedinque Decapodibe yaatenque pongantapa. 
Gadideapë wedeca pongä adinque wacä önömonca babetamoncacä inte önöne wapiticë tedecä ingante Itota weca ente pöninque, Gampo cebi waa babaingampa. 
Äñönäni Itota babetamoncacä ingante nänënë ente godinque önömonca pede guipomoncacantapa. Ayë nämä önompo towe tänompodinque wapiticë tedecä ingante godö gampo ceguënëwacantapa. 
Ayë öönedë ïnö ëmö adinque öö guëmante äninque babetamoncacä ingante, “Epata,” äninque mönö tededö, “Önömonca wi ëmoncabäwe,” angantapa. 
Äñongä ede önömonca tee mömoncate baï ïnï wi ënete baï badinque önonguënëwa ñïmenceguënëwa gote baï ceguënëwadinque töö tedecantapa. 
Itota, Botö cebo në adïmïni inte gode änämaï ïedäni, äninque ancaa angä incete në adïnäni ïñömö godömenque nanguï gode ä gode ä cete tededäni 
Ëñente wedinque tömänäni nanguï guïñëninque, “Ede önömonca babetamonca ïnïnäni ïnänite Itota cecä ate önömonca ëñënäni badänipa. Önöne babetade ïnïnäni ïnänite cecä ate önöne tededäni badäni atamönipa. Tömää ede waa cecä ingampa,” ante nanguï tedete wegadänimpa. 
﻿Mänïñedë wadäni teiyë pönï ïnäni ponte ëñëñönäni tömënäni cenguï de ä adinque Itota tömengä mïñë në godäni ïnänite aa pecä pönäni ate, 
—Ïïnäni botö weca ongönäni ïñömö mëönaa go adoöneque ïñonte botö weca ongöñönäni tömënäni cenguï ömepodäni badäni ate wedinque botö tömënäni tönö godongämë wete baï nanguï pönëmo ïmopa. 
Cënämaï inte gue ënente weyönänite botö, Oncönë goedäni, ämo gote baï tömënäni ede idöme godinque tepë gëwëninque ede nangë badinque boce boce cete wecedönänimpa. Ede pancadäniya gobe quëwente pönäni abopa. 
Ante apënecä ëñente wedinque tömengä mïñë në godäni weetë, —Ïñempa önömeca ince päö impa ëninque godömöni cenguïnänii. 
Ante weyönänite Itota, —Päö epodö nëëmïni. Äñongante, —Önompo ëmempoque go mëa më ongompa. 
Ante apëneyönäni Itota godongämë nanguï ongönäni ïnänite angä onguipoiya të contadänitapa. Ayë päö önompo ëmempoque go mëa näni nëënincoo pede godönäni ëninque tömengä Wengonguï ingante, Bitö waa pönömi cencemönimpa, ante apënedinque pä ëninque tömengä mïñë në godäni ïnänite, Pede godö pede godö cemïni cencedänimpa, ante godongä ëninque wadäni ïnänite godäni ente cënänitapa. 
Ayë geye mëa pönï nëënänitapa. Mänïï näni nëënï ëninque Wengonguï ingante apënedinque adobaï angä pede godö pede godö cedäni. 
Æ̈ninque tömo pönï cënänitapa. Ayë idewaa cënäni ate tömënäni pä ente näni cente ñönönï ee öñoncoo wente ëninque Itota mïñë në godäni otodë pönö da wënänitapa. Ïninque önompo ëmempoque go mentodëa cenguï eyede contagatimpa. 
Në cënäni ïñömö onguïñënänique ante tee mampote coatodo mïido ganca baï ïnäni inte ongönönänimpa. Ïinque cënäni ate Itota angä wade godänitapa. 
Godäni ate Itotaidi do wipodë guii contate cewodinque ïmëmäa pöninque Dadämänotabe pongadänimpa. 
Itota pongä adinque Paditeoidi ponte bee tëninque tömengä ingante, Æbänö cebii, ebänö ämii, ante ancaa änänitapa. Ayë, Mönö ämö ëñente tömengä oda cebaingampa, ante cedinque Itota ingante apënedinque, Bitö, Pönencedänimpa, ante öönedë mä ceï baï cebi amönie. 
Änäni ëñëninque Itota, Ancaa änäni awedö, ante wewente badinque öö öö ante guëmangantapa. —Ïñempa ñöwomïni, Mä cete odömömi adinque pönëmaïmönipa, ante ancaa ämïni awedö. Näwangä ämo ëñëedäni. Ñöwomïni ïmïnite mä cete odömönämaï ingëimpa. 
Ante äninque tömënäni ïnänite ëmö cete godinque wipodë guiite ëmëmäa taoce cete cewodinque wade gocantapa. 
Mänïï ëmëmäa näni tao goce ceyedë tömengä mïñë në godäni guiquënë päö wïï pönente ënämaï inte godäni ïninque päö adoque pönï näni wëënëñedë ñönöninque wipodë öñompa. 
Itota ïñömö mänïï päö tömënäni näni ënämaï ïnö ante wïï tededinque wadö ante pönente apënecantapa. —Päö yede empoquï, ante Paditeoidi tönö Edode näni da wente cëï ate gomö aedäni. 
Angä ëñente wedinque tömengä nänö në ëmïñënäni weetë näni caboque tededinque, Päö ente pönämaï ïmöimpa, ante Itota wabänö mänömaï beyë ämaingampa. 
Ante nämäneque tededäni wedinque Itota weetë tömënäni ïnänite, —Päö ënämaï inte mïni pönïnö ante quïmë tedewëmïnii. Botö päö ante dice webogaa. Nanguï cebo adïmïni inte mïnitö ayë ëñënämaï ïmïnitawo. Ede mïmö ömedëmïni inte tedewëmïnipa, ante awedö. 
Ede awincaque adinque ayë adämaï ïmïnitawoo. Önömoncaque ëñëninque ëñënämaï ïmïnitawoo. Ede botö ebänö cetabopa, ante adïmïni inte ede wïï pönëmïnitawo. 
Päö önompo ëmempoque botö pä ente godönï ince tinco mïido ganca ïnäni näni cente ñönönï ee öñöñonte epotodënö cenguï wente ëmïnii. Äñongante, —Önompo tipempoga go mentodëa. 
Ayë päö önompo ëmempoque go mëa guiquënë coatodo mïido ganca ïnäni näni cente ñönönï ee öñoncoo epotodënö cenguï wente ëmïnii. Äñongante, —Önompo ëmempoque go mentodëa. 
Apënedäni ëñëninque tömengä ede, —Ïñempa Tadoteoidi tönö Paditeoidi wapiticë ante näni odömonte apënedö ante botö, Gomö aedäni, ante wee ämopa, ante mïnitö ayë ëñënämaï ïmïnitawoo, angacäimpa. 
Mänïnö godinque Betaida ïñömö pönäni adinque wadäni babetamongä ingante Itota weca ente pöninque, Gampomonguïmi. 
Änäni ëñëninque Itota babetamongä önompo bei ongonte töö ëmente tömënäni quëwëñömö tao yabeque ente mäocä gocantapa. Ayë godö towe tänömonte gampo cemöninque, Pancaa tece abi ede, angantapa. 
Äñongä ede tece ïñë ëmonte, —Awë cegonte baï waodäni ince cegönäni abopa. 
Itota weetë godö gampo cemongä ate babetamongä ïningä ince ñöwo cöwä adinque ede waa bamöninque tömäo edonque pönï acantapa. 
Ïninque tömengä ingante Itota, —Ïñömö näni quëwëñömö yaatenque wade godinque tömëmi oncönë goe, angä gogacäimpa. 
Itota ïñömö tömengä mïñë në godäni tönö wade godinque Tetadea Pidipobe wedenque ïnäni näni quëwëñömö wedenque ïnäni näni quëwëñömö go go cedänitapa. Idöme godinque tömengä nänö në ëmïñënäni ïnänite Itota angantapa. —Wadäni botö ïmotedö ante tededinque, Æbodö ïmoo, ante apënedäni ëñëmïnii. 
Äñongante, —Bitö ïmitedö ante apënedinque pancadäniya, Æpënë në guidongaingä Wäö wodi ince Itota adocä ïmaingampa, ante tededänipa. Wadäni guiquënë, Ediya wodi ince Itota ïnongä ïmaingampa, ante apënedänipa. Wadäni guiquënë, Wengonguï beyë në apënegaïnäni baï Itota ïñömö adocä ïmaingampa, ante bitö ïmitedö ante tededänipa, änänitapa. 
Ante tömengä mïñë në godäni apënedäni ëñëninque Itota, —Ayë mïnitö guiquënë, Æbodö ïmoo, ante ämïnii. Äñongante Pegodo ïñömö, —Bitö mönö Codito ïnömi ïmipa. 
Angä ëñëninque, Botö ïmotedö ante, Codito ïnongä ingampa, ante gode änämaï ede pe wëëneedäni, ämopa, ante Itota wee angacäimpa. 
Ayë mänïñedë Itota tömengä mïñë në godäni ïnänite ïïmaï ante mä odömonte apënegacäimpa. Botö Waobo ëñagaïmo inte nanguï caate wequënëmo ïmopa. Ede në aadäni näni Picencabo tönö, Wengonguï quï, ante në godönäni ñënënäni tönö në odömönäni tönö mänïnäni ïñömö botö ïmote Baa änäni wequënëmo ïmopa. Ayë botö ïmote godömenque wënönäni wenceboimpa. Incete botö do wënönäni wënïmo inte ede mëönaa go adoöneque ïñonte ñäni ömëmonceboimpa. 
Mänömaï ante Itota edonque apënecantapa. Apënecä ëñëñönäni Pegodo guiquënë Itota ingante nänënë mäocä godinque, Quïmë wence änewëë, wee ante tece pïince ceyongante, 
Itota ede tömengä mïñë në godäni gämënö dadi ëmente adinque Pegodo ingante näëmë pïïninque angantapa. —Bitö Tatänabi baï ïnömi inte ede botö weca ongönämaï wade gobäwe. Wïï Wengonguï nänö änönö ante pönëmi inte bitö waodänique näni pönëwënonque ante pönëninque mänömaïnö ante tedebi awedö, angantapa. 
Ayë tömengä ëmïñënäni tönö nanguï ongönäni ïnänite aa pecä pönäni ate Itota tömänäni ïnänite apënedinque, —Æcänö botö mïñë pöïnëna ïna tömengä nämä beyenque ante pönënämaï inte botö mïñë tee empote poncecäimpa. Nämä nänö wenguïwë ente mongente ponte baï cedinque tömengä, Botö wenguïmo ince caate webo ince Itota ingante cöwë tee empote goceboimpa, äninque poncecäimpa. 
Ede ecänö, Nämä wee gompodinque quëwenceboimpa, ante cedinque botö mïñë pönämaï ingä guiquënë tömengä ïñömö ede quëwënämaï incecäimpa. Weetë ede, Wënönäni wëmo incete botö Itota mïñë tee empote godinque tömengä waa pönï nänö cegaïnö ante apëneceboimpa, ante ecänö ceda guiquënë tömengä ede ayë quëwencecäimpa. 
Ede waocä inguipoga ongoncoo tömancoo ö encete ante cedinque nämä önöwoca ince pede godongä wë womonte ba ïninque ede tömengä nänö ömewocate wequinque mäincooque ëmaingampa. 
Ïñempa eyepë godongampa diyë önöwoca weetë ëmaingää. 
Ñöwodäni Wengonguï ingante pämente godinque në ëñënämaï cedäni weca quëwëninque mïnitö ïñömö botö Waobo në ëñagaïmo beyë ante guingo imonte wemïnitawo. Botö apënedö beyë ante guingo imonte wemïnitawo. Ïñempa botö Mempo ñäö guïnë gongëñonte anquedoidi teiyë waëmö ëmönäni tönö dibe pöninque botö weetë botö beyë ante në guingo ïmonte wedingä beyë ante näëmë guingo imonte weceboimpa. 
﻿Mänömaïnö äninque Itota godömenque, —Botö weca ongömïni pancamïniya ïñömö ïïmaï ba acemïnimpa, ante näwangä ämopa. Mïnitö ayë wënämaï mïïmïni quëwëñömïni botö Wengonguï Awënë Odeye ïnömo inte tëï pïñëninque Teiyë Awënë babo acemïnimpa, ante Itota apënegacäimpa. 
Mänïnö ante apënecä ate Itota ïñömö önompo ëmempoque go adoöneque ïinque go ate Pegodo ingante Tantiago tönö Wäö ïnate mänimpodänique ïnänite änanquidi mëicä adodänique eibe eite ongongadänimpa. Æite ongöñönäni ede Itota awinca tömënäni ayönäni ede wïï cöwë nänö ëmönö baï waëmö pönï ñäö baï ede ëmongä bamongä adänitapa. 
Tömengä weocoo ñäö pönï näämenta weocoo ëñacä adinque tömënäni, Ædö cete ïincoo baï näämenta pönï yamonte cequïnänii, ante ede wedänitapa. 
Ayë ayönäni ede doyedë pönï në eigaïna ïñömö Möitee wodi tönö Ediya wodi ince Itota tönö ede godongämë pö gongëninque tedegöna adänitapa. 
Adinque Pegodo guiquënë Itota ingante, —Awënë në Odömömi ëñëmi. Ïñömö mönö waa pönï ongonte awedö. Bitö ämi ïninque mönitö oncontaicoo mentaiya go adotaique mënöninque bitö oncontai ante adotaique Möitee oncontai ante adotaique Ediya oncontai ante adotaique mënömaïmönipa, angantapa. 
Ede Wäö tönö Tantiago tönö godongämë guïñente wedinque Pegodo, Æbänö ante tedequïmoo, ante ëñënämaï inte mänïnö ante önonque tedecantapa. 
Ayë ede boguïmämo ocabogadäni obo weëninque ganta owo ïninque önönepämoque boguïmämodë apënecantapa. “Ïingä ïñömö botö Wengä botö në waadecä ingampa cemïnii. Tömengä pönö apënecä ate ëñëedäni,” ante apënecä ëñengadänimpa. 
Ëñëninque quingë gomö gomö ayönäni wada ede do de goda ïñönate Itota adocanque ñöwo tömënäni weca ongongä agadänimpa. 
Ayë änanquidi ïnö weë pöñönäni Itota tömënäni ïnänite angantapa. Mänïnö mïni adïnö ante mïnitö gode änämaï pe wëëneyömïni botö Waobo ëñagaïmo inte ede wente ate ñäni ömëmonceboimpa. Ñäni ömëmömo ate mïnitö ede mänïñedë ate apënecemïnimpa. 
Ante angä ëñëninque tömënäni gode änämaï pe wëënedäni ince nämäneque, Mänïnö tömengä nänö ñäni ömëmonguïmämo ante ebänö ante apënecää, ante wedönänimpa. 
Ïninque Itota ingante, —Mänömaï ï ïninque, Ediya wodi täno poncecäimpa, ante në odömönäni ïñempa quïnante apënedänii. 
Äñönänite Itota weetë, —Ediya wodi näni änongä ïñömö täno pongä ingampa. Näwangä impa. Pöninque tömengä, Doyedë ingaï baï ñöwo weetë adobaï nö pönï bacëimpa, ante badongampa. Ïninque dodäni Waocä në ëñaquingä ingantedö ante yewëmöninque, Nanguï caate weyongante wadäni pïïninque Baa ancedänimpa, ante quïnante yewëmongadänii, ante pönëmïni. 
Incete botö ïïmaïnö ante apënebo ëñëedäni. Ñöwocä mönö Ediya ïnongä inte do pongäimpa ante aquënë. Tömengä pongä adinque wadäni ede dodäni näni yewëmongaïnö baï adobaï cedinque quïëmë ante näni ceïnëwënö ante do cedänipa, ante Itota tömengä tönö në eidïnäni ïnänite apënegacäimpa. 
Itotaidi mänïï weëninque tömengä nänö në ëmïñënäni eidämaï ïnäni weca ponte ayönäni wadäni nanguï ïnäni goto gongënäni adänitapa. Në eidämaï ïnäni teceguedë ongöñönänite në wee odömönäni guiquënë tömënäni tönö weetedö weetë änäni adänitapa. 
Itota do pongä adinque ede goto gongënïnäni tömänäni guïñente wedinque wade pogodo ponte bee tëninque, Bitö pömi, änänitapa. 
Äñönänite Itota, —Tömënäni tönö quïnö ante apënedinque weetedö weetë ämïnii. 
Äñongante adocanque teceguedë ongongä inte weetë apënedinque, —Awënë në Odömömi ëñëmi. Botö wengä wëne babetadecä ingante ëwocampa, ante wedinque botö tömengä ingante bitö weca ente pontabopa. 
Æyömömë ongöñongante wëne pö guiidinque wëñengä ingante cöwë gotodongä të go weengampa. Ïninque wëñengä wodi mäwanta tadedinque wentoquënë wentoquënë angadinque pe opate bacampa. Mänömaï cecä ate wedinque botö bitö mïñë në godäni ïnänite, Wëne inte wido ceedäni, ämo cequënënäni ince edö cete cequïnänii. 
Ante apëneyongä Itota tömënäni ïnänite, —Ñöwomïni mïni pönëegade. Botö mïnitö weca epogadö quëwëmoï. Pönënämaï inte ceyömïnite botö epogadö piyënë cete wewëmoï. Ede wëñengä ingante botö weca ente mämömïni pongäedäni, angantapa. 
Ænte pönäni ate wëne ince Itota ingante adinque do wëñengä ingante do do wäate baï cedinque wido cecä të go weengantapa. Ayë mäwantabo tadedinque baga wentoquënë wentoquënë angadinque ede pentëmë pentëmë gocä. 
Adinque wempocä ingante Itota, —Æyedënö mänömaï bacäï. Äñongante, —Wëñengäñedë do badingä inte quëwengampa. 
Quëwëñongante wëñengä ingante wante wante ïñö wante wante ïñö, Gongapamö guitodömo gonte wencecäimpa, ante wëne ince cecä. Ayë, Æpënë adobaï guitodömo becadote wencecäimpa, ante cecampa cebii. Näwangä tëï pïñëmi ïninque bitö mönatö wewënö ante pönente cebaïmipa. 
Äñongante, —Bitö guiquënë wabänö wede pönëmi ïmitawoo. Ede wede pönëñongante ede waocä beyë tömää do cete impa. 
Angä ëñente wedinque wempocä ïñömö yede äninque, —Bitö ïmite pönëmopa. Ede botö ëme pönënö ante bitö cebi ate edemö wede pönente baceboimpa, ante webopa. 
Ante äñongä nanguï ïnäni do pogodo pönäni ate wedinque Itota ïñömö wëne në wentamö ëwocacä ingante pïinte äninque, —Wënebi bitö, Babetamonca babetade bacedänimpa, ante në cebi ïnömi inte ñöwo tao godinque wïï adodö guiiquïmi incebiimpa, angantapa. 
Ëñente wedinque nanguï Ye ye äninque wëñengä ingante wido cecä do do wäate të go weëninque pentëmë pentëmë goyongante wëne tao gocantapa. Gocä ate wëñengä do wënïnäni baï öñongä ate wedinque pancadäniya, Æ̈mëwo wëmaingampa, ante wedäni. 
Ïninque Itota ïñömö pede weempo önompo bei ongonte engë ganticantapa. 
Itota ayë wade godinque oncönë pö guiiyongante tömengä nänö në ëmïñënäni awëmö äninque, —Mönitö guiquënë bitö baï wido cecete ante cedinque quïnante wido cedämaï intamönii. 
Ante weyönänite, —Wëne mäningä baï ingante wido cecete ante cedinque wantepiyë cënämaï inte Wengonguï ingante nanguï apënete ate wido cecëimpa, ante apënecä ëñengadänimpa. 
Ayë wade gote Gadideabe wodo penta godinque Itota, Wadäni adämaï ïñönänite 
botö ëmïñënäni adodänique ongöñönänite odömonte apënebo ëñencedänimpa, ante cecantapa. Ayë tömënäni ïnänite ïïmaïnö ante awëmö apënecantapa. —Adocanque, Waocä në ëñagaingä eyömönö ongongää, ante godö odömöninque botö ïmote waodäni nempo pede godongä encedänimpa. Në ënäni weetë botö ïmote ede wënönäni näñe wenceboimpa. Incete mëönaa go adoöneque ïñonte botö adobo ince ñäni ömëmonceboimpa. 
Ante apëneyongante tömengä ëmïñënäni önömoncaque ëñëninque ëñënämaï ïnäni inte, Æbänö ante tedebii, ante guïñente wedinque änämaï pe wëënegadänimpa. 
Mänïï godinque Capënaömö ïñömö ponte oncönë guiidinque tömënäni ïnänite Itota, —Idöme pöninque ebänö ante tedemïnitawo. 
Äñongante ede, Mönö cabo ince ecänonque ñënengä pönï ïnongä inte në angä inguingää, ante tedewënïnäni inte guingo ïmonte wedinque pe wëënedänitapa. 
Ïninque të contadinque Itota ïñömö, Dote, näni äincabo ïnänite, Pöedäni, angä pönäni ate, —Yecado ongömote, ante në änongä ïñömö tömengä weetë yemïñengä pönï gote ongonte tömänäni beyë në godö cecä bate waa tobaingampa. 
Äninque Itota wëñengä guiyangä ingante ëninque teceguedë goncete pe mäninque tömënäni ïnänite weetë apënecantapa. 
—Æcänö botö ëmöwo apënedinque mäningä baï wëñengä ingante, Pöe, ante godö waa cecä ïñömö tömengä ïñömö ede botö ïmote ede do, Pöe, ante pönö waa cecä ingampa. Ayë ede botö ïmote, Pöe, ante në waa cecä ïñömö tömengä ïñömö wïï botö adoboque ïmote waa cecä ingampa. Weetë botö ïmote në da pönöningä ingante Wengonguï ingante adobaï ede, Pöe, ante do waa cecampa, ante Itota apënegacäimpa. 
Itota mänömaï apënecä ëñëñönäni Wäö guiquënë, —Awënë në Odömömi ëñëmi. Wacä bitö ëmöwo apënedinque wëneidi inte wido cecä atamönipa töö. Ayë, Wïï mönö cabo ingampa, ante adinque mönitö tömengä ingante Baa äninque, Cedämaï ïmäwe, antamönipa. 
Ante apëneyongante Itota weetë, —Ee amïni cecäedäni. Ede ecänö botö ëmöwo apënedinque öönedë näni ceï baï mä ceda, tömengä edö cete botö ïmotedö ante do wëne wëne anguingää. 
Ede mönö ïmonte ecänö pïïnämaï ïna tömengä mönö cabo ïnongä inte baï mönö tönö godongämë cecä ingampa töö. 
Näwangä ämopa. Bitö Codito nänö në ëmïñënömi ïmi ente bee, ante wacä mïnitö ïmïnite epë adotacaque pönongä bemïni ïninque në pönöningä weetë tömengä nänö pönönïnö beyë eyepë encecäimpa, angacäimpa. 
Mänömaïnö apënedinque Itota godömenque apënecantapa. “Wadäni godö cedäni beyë botö ïmote në pönënäni ince pancadäniya ede dobe oda cete wëne wëne cedänipa. Ïninque, Wëñengä adocanque guiyangä pönï ingä ince oda cedämaï incecäimpa, ante wee cecete ante cedinque në godö cece cedingä ingante ïïmaï cedäni ïninque tömengä toquënengä ïmaingampa. Waodäni näni dace godö dace godö cequinca ñënenca ëninque tömengä önömenca e wëmencadinque tömengä ingante tecetibe wido cedäni ïninque tömengä ede, Wëne wëne cedämaï inte becadote wëmo beyenque Wengonguï botö ïmote wïï godömenque pangampa, ante wedinque waa toquënengä ïmaingampa. 
Bitö önompoca cedinque wëne wëne cebi ïninque bitö önompo aa wi empote baï wido cete baï cedinque wëne wëne bitö cedïnö ante wido cebäwe. Ïñempa inguipoga quëwëninque ëmempoque empobi incete bitö cöwë bitö wënämaï quëwenguinque öönedë eibi waa ïmaimpa. Ede wïï tipempoga empobi inte ede bitö gonga cöwë becote wewenguïñömö wïï ëmëwo wido cete wequïmidö anguënë. 
Ede mänïñömö tadömengadenguipo ïñömö cengota wënämaï gonga ëmönämaï becoquïnö anguënë.” 
Ayë, “Bitö önöwaca wapiticë godinque ëñënämaï cebi ïninque önöwa aa wi ëwate baï wido cete baï cedinque wëne wëne bitö cedïnö ante wido cebäwe. Ïñempa inguipoga quëwëninque ëmëwaque ëwabi incete bitö cöwë bitö wënämaï quëwenguinque öönedë eibi waa ïmaimpa. Ede wïï tipempoga ëwabi inte ede bitö tadömengadenguipo wido cete wequïmidö anguënë. 
Ede mänïñömö tadömengadenguipo ïñömö cengota wënämaï gonga ëmönämaï becoquïnö anguënë.” 
“Ayë egodawate të go weente baï cedinque bitö awinca beyë ëñënämaï cebi adinque bitö awinca cäï cemonte baï cedinque wëne wëne bitö cedïnö ante wido cequïmi, ämo. Ede bitö, Botö tipëmonga ëmonte ince tadömengadenguipo wïï goïnente awedö, ante pönente wedinque ede cäï cemonte awinca ëmëmonque ëmömi inte quëwëninque Wengonguï Awënë Odeye weca eite waa tobaïmipa. 
Ede mänïñömö tadömengadenguipo ïñömö cengota wënämaï gonga ëmönämaï becoquïnö anguënë,” ante Itota apënecantapa. 
Ayë godömenque apënedinque, “Waodäni, Ööingä ñömënämaï ingëimpa, ante cedinque cati ñënë quïmönique gongapamö ëñö cete biyadänipa. Waomïni tömämïni adobaï caate wedinque edemö biyate baï badinque ñömënämaï inguïmïnidö anguënë. 
Cati quïmonte cëï ïñömö waëme inte gepë ëmompa. Incete nongëmonte ba adinque mïnitö weetë ebänö nö cemïni weetë gepë ëmonguï ï. Ööingä waëme bacëimpa, ante quïmonte cëï wëä wëä pemönäni baï cedinque mïnitö mïni caipë ince piyënë cete wacä ingä wacä ingä waa cete quëwëedäni,” ante Itota odömonte apënecä ëñengadänimpa. 
﻿Mänïï Capënaömö ongöninque wade tao iguidinque Oodeabe ganca Oododänö ëmë wedeca pongantapa. Pongä adinque nanguï ïnäni weetë pö pö cedäni adinque Itota cöwë nänö odömöï baï adobaï odömonte apënecä ëñënänitapa. 
Paditeoidi guiquënë, Godö ämö ëñëninque Itota adodeque oda cedete wecä tocëï, ante cedinque tömengä weca pöninque, Itota ëñëmi, änänitapa. Wengonguï ebänö ante wee angacäï. Waocä tömengä nänöogengä ingante pämengä ïninque ede nö cete intawo. 
Ante äñönäni tömengä weetë, —Möitee wodi ebänö ante yewëmöninque mïnitö ïmïnite wee angacäï. 
Angä ëñëninque, —Æ̈mëwo pämëmo goquïmi, ante yewëmöninque mäninta bitö yewëmöninta onquiyengä ingante godömi engä ate bitö önonque pämencebiimpa, ante Möitee wodi wee ante yewëmongacäimpa. 
Ante apënedäni ëñëninque Itota, —Ïñempa, Mïmö ömedëmïni ïnömïni inte mïnitö wëne wëne ceïnëmïni ïmïnipa, ante wedinque Möitee wodi, Mänömaï ceedäni, ante yewëmongacäimpa. 
Ede wëënëñedë Wengonguï nänö badongaïñedë tömengä, “Onguïñengä ingampa, ayë, Onquiyengä ingampa, ante badongacäimpa. 
Mänömaï beyë waocä mempocä ingante ëmö cedinque wäänä ïnante ëmö cete godinque onquiyengä ingante, Botö nänöogengä, ante ëmëwo mongä ate tömëna näna gencaya ïnöna inte möninque guëa quëwencedaimpa. 
Ïninque ëmëwo möninque tömëna näna gencaya ince adocanque baï bate quëwencedaimpa,” ante Möitee wodi nänö yewëmongaï baï cedinque tömëna näna gencaya do möninque nänënë ïnämaï adocanque baï do bacäimpa. 
Mänömaï beyë Wengonguï, Adocanque baï ïnapa, ante näna gencaya nänö në badongaïna ïñönate waocä weetë pango cedämaï incecäimpa. 
Angä wedinque Itota tönö oncönë guiidinque tömengä mïñë në godänique, Æbänö ante ämitawo. Godömenque apënebi ëñëmönie. 
Ante äñönänite Itota, —Æcänö näwä nänöogengä ingante pämëninque wacä onquiyengä ingante möna tömengä wïwa towengä do badinque näwä nänöogengä ingante wïwa cecampa. 
Onquiyengä guiquënë tömengä nänöogengä ingante pämente godinque wacä ingante godö mongä ïninque tömengä adobaï wïwa towengä bacampa, ante Itota apënecä ëñengadänimpa. 
Ayë ate, Wëñënäni ïnänite Itota pönö gampo cecadinque waadete apënececäimpa, ante cedinque wadäni tömengä weca ente pö ente pö cedäni adinque tömengä mïñë në godäni guiquënë, Ænte pönämaï ïedäni, äninque Baa Baa änäni. 
Ate wedinque Itota enguï badinque në Baa änönäni ïnänite wee äninque, —Wëñënäni ïnänite ee amïni poncedänimpa. Ede mänïnäni näni pönënö baï adobaï pönënäni inte ede Wengonguï Awënë Odeye nempo do quëwënäni ïnänipa. Ïninque mïnitö ïñömö wëñënäni ïnänite Baa änämaï ïedäni. 
Ede näwangä apënebo ëñëedäni. Wëñengä do pönengä inte Ao angä ingä baï Wengonguï Awënë Odeye ingante do pönëninque në Ao änäni ïñömö tömënänique tömengä nempo guiidinque quëwënänipa. Wadäni guiquënë Wengonguï Awënë Odeye ingante Baa ante pönënämaï ïnäni guiquënë tömënäni edö cete tömengä nempo guiidinque quëwenguïnänii, ante Itota apënegacäimpa. 
Äninque ede wëñënäni ïnänite bei ongonte pe mäninque, Wengonguï mïnitö ïmïnite waadete pönö cececäimpa, ante Itota gampo cecacä gampo cecadinque waa apënegacäimpa. 
Ayë godömenque goce ceyongä wacä ede Itota weca pogodo ponte da guicapodinque, —Awënë në waa Odömömi apënebi ëñëmoe. Botö ebänö cedinque cöwë wënämaï wantepiyë quëwëmaïmoo. 
Äñongante Itota ede, —Wengonguï adocanque në waa cecä ïñongante bitö botö ïmote, Në waa cebi ïmipa, ämii. 
Ïïmaï ceedäni, ante Wengonguï nänö wee angaïnö ante bitö tömëmi do ëñëmipa. “Wacä ingante godö wënönämaï ïe. Bitö nänöogengä ïnämaï ïñongante godö guëa mönämaï ïe. Wacä quï adinque awëmö ënämaï ïe. Wacä wëne wëne cecä atabopa, ante godö babe wapiticë änämaï ïe. Wacä quï encete ante cedinque babe cedämaï ïe. Wempocä ingante wäänä ïnante waa adinque tömëna ïnante godö waadete cee,” ante wee yewëmongacäimpa, ante bitö ede do ëñëmipa, angantapa. 
Ante apënecä ëñëninque në äningä guiquënë Itota ingante weetë, —Awënë në Odömömi ëñëmi. Botö mänïnö bitö änö baï tömänö ëñente cedinque pegaboï ae. 
Apënecä ëñëninque Itota tömengä ingante cöwä adinque waadete pönëninque, —Adodeque ayë ëñente cequënëmi ïmipa, ante ämo ëñëe. Öönedë bitö waëmoncoo enguinque ede ñöwo godinque ïmeca bitö mänincoo tömancoo godonte ëninque bitö ëninta weetë ömepodäni inte wedäni ïnänite tömanta godömi encedänimpa. Ayë ede botö ïmote tee empote pöe. 
Angä ëñëninque, Botö mäincoo nanguï impa, ante pönente wedinque në ëacä ïñömö nanguï wewëninque wade gogacäimpa. 
Gocä adinque Itota godongämë adinque tömengä nänö në ëmïñënäni ïnänite, —Wengonguï Awënë Odeye nempo guiite quëwencete ante cedinque waodäni ömepodäni inte botö mïñë pönänipa. Mäincoo nanguï ëacä guiquënë ebänö cete ömepocä inte botö mïñë ponte guiite quëwenguingää, angantapa. 
Ïninque tömengä mïñë në godäni tömengä nänö apënedö beyë ante, Æbänö angää, ante guïñente weyönänite Itota weetë, —Botö wëmïni ëñëedäni. Wengonguï Awënë Odeye nempo guiite quëwencete ante cedinque ante waocä mäincoo mangä beyenque eyepë cecampa diyë guiiquingää. 
Ede cämeyo guiyangä ingampa diyë daagö guiyampite pede tacää. Ïninque, cämeyo ñënengade ïnongä inte pede tadämaï ingä baï në ëacä adobaï ingampa. Tömengä nämä ayongä ñënengä ïnongä inte ede ebänö cete Wengonguï Awënë Odeye nempo do wäänë guiite quëwenguingää. 
Ante apënecä ëñëninque godömenque nanguï pönï guïñente wedinque tömënäni nämäneque tededinque, —Ïñempa mänömaï ï ïninque ecänö wäänë guiite quëwenguingää. 
Ante nämäneque tededäni ïnänite adinque Itota, —Waomïnique ince nämä mïni cedö beyenque edö cete quëwëmaïmïnii. Wengonguï guiquënë wïï wao baï cedongä inte nämä ince tömänö do cecä ingampa. 
Ante apënecä ate Pegodo tömengä ingante äninque, —Mönitö ïñömö möni ëadincoo owë caate bitö mïñë ömepomöni pömöni ae. 
Tece äñongante Itota tömënäni ïnänite weetë, —Mïnitö botö beyë ante pönëninque waa pönï botö apënebodö beyë ante pönëninque pömïnitapa. Ïninque ede botö ïïmaï ante näwangä ämopa. Æcänö mänïnö beyë tömengä oncodo taodinque tömengä tönïñadäni ïnänite ëmö cedinque mempocä tönö wäänä ïnante ëmö cete wëñënäni ïnänite ëmö cete godinque tömengä göneacoo ëmö cete owë caate godinque botö mïñë ecänö wade pöna ïñömö, 
tömengä ïñömö inguipoga quëwënincoo wëënë nänö ëadincoo baï adopocoo ëninque godömenque adopo adopo tiëë ganca mänimpoga adopo encecäimpa. Ayë onconcoo ëninque tömengä tönïñadäni tömengä badäidi tömengä wëñënäni tiëë ganca baï yebënäni baï ëninque, tömengä göneacoo weetë bacoo encecäimpa. Incete tömengä ingante togente pancedänimpa. Ïincayë pömämo bayonte botö, Bitö quëwenguïmämo, ante godömo ëninque tömengä cöwë wantepiyë wënämaï quëwencecäimpa. 
Incete ede täno yecado ongönïnäni inte pancadäniya weetë yemïñë gote ongönäni bacedänimpa. Ayë yemïñë ongönïnäni inte weetë yecado ponte ongönäni bacedänimpa, ante Itota apënegacäimpa. 
Mänïï Eedotadëë ante ñöwo änämënë eiyönäni Itota ince täno beyente eicä. Ate wedinque tömengä ëmïñënäni guiquënë, Tömengä nänö wenguinque täno eicampa, ante weyönäni ayë pönäni guiquënë guïñente wedönänimpa. Itota ïñömö tömengä mïñë, Dote, ante näni gocabo ïnänite nänënë ente mäocä goyönäni tömengä, Botö ïmote ïïmaï cedäni baceboimpa, ante edonque apënecantapa. 
Ëñëñönänite, “Ñöwo ïñömö mönö ede Eedotadëë ïñömö eicëimpa. Mänïñömö ei pö gongëmö ate adocanque, Waocä në ëñagaingä eyömönö ongongää, ante godö odömongä bei ongonguïnäni. Ayë, Wengonguï quï, ante në godönäni ñënënäni tönö në odömönäni nempo tömengä botö ïmote pede godongä ëninque tömënäni weetë botö ïmote apente äninque, Cöwë wencecäimpa, äninque oodeoidi ïnämaï ïnäni ïnänite weetë pede mäo godönäni. 
Æ̈ninque ïïnäni weetë botö ïmotedö ante badete todinque botonga tawïmë towe tänongadinque ëmontaimenca tei tei pänäni ämogate weyömote botö ïmote godömenque wënönäni wenceboimpa. Weetë do wënïmo inte botö mëönaa go adoöneque ïñonte ñäni ömëmonceboimpa,” ante Itota weetë apënegacäimpa. 
Ayë Tebedeo wëna Tantiago tönö Wäö ïñömö Itota weca pöninque, —Awënë në Odömömi ëñëmi. Mönatö quïëmë ämöna cebi waa tobaïmönapa, 
Äna ëñëninque, —Mïnatö beyë quïnö cebo ëmïna. 
Äñongante, —Awënë ïnömi inte bitö ñäö ëmömämodë të contadinque mönatö ïmönate ïïmaï cecebiimpa, ante ämönapa. Adocanque bitö tömëmëmi ïnö adocanque dipëmëmi ïnö ämi të contaquïmöna. 
Ante äna ëñente wedinque Itota weetë, —Ïñempa mïnatö ëñënämaï inte mänömaï ämïna awedö. Ede botö nantate wewenguïmë baï becabo baï mïnatö ede adobaï adotaca becate baï Ao ante botö beyë nantate wewenguïmïnaa. Ayë botö wenguïmämo ante mïnatö adopënë guiite baï adobaï Ao ante botö beyë guïñënämaï inte wenguïmïnaa. 
Ante äñongante, —Ao ante guïñënämaï cecemönaimpa. Ante apëneyönate Itota, —Botö nanguï caate wewëmo baï mïnatö adotaca becate baï äanque baï caate wequïmïna ïmïnapa. Botö wenguïmämo ante mïnatö adopënë guiite baï adobaï wenguïmïna ïmïnapa. Näwangä impa. 
Incete botö tömëmëmo ïnö botö dipëmëmo ïnö ecänö të contaquïna, ante wïï botö godö ämo ïmopa. Weetë, Awënë contaimpaa mänïnaque të contaquïna, ante do badongaingä inte Mempo Wengonguï ïñömö tömengä adocanque godö angä contacedaimpa, ante Itota apënegacäimpa. 
Mänömaïnö ante tededapa töö, ante ëñëninque wadäni diete ganca tömengä mïñë në godäni guiquënë Tantiago tönö Wäö ïnate pïïnänitapa. 
Pïïnäni ate wedinque Itota aa pecä pönäni ate tömënäni ïnänite weetë apënecantapa. —Mïnitö, Oodeoidi ïnämaï ïnäni ebänö cedänipa, ante do ëñëmïnipa. Tömënäni näni, Awënëidi, ante në änönäni ïñömö nämä beyenque ante cedinque nanguï pïinte änäni wedinque awënëidi nempo quëwënäni ince weetë do ëñente cedänipa. Ayë tömënäni weca në ñënënäni ïnönäni ïñömö, Tömëmoque ämo ëñente ceedäni, ante pïinte änäni wedänipa. 
Mïnitö guiquënë tömënäni nämä beyenque ante nanguï änäni baï wïï adobaï cequënëmïni ïmïnipa. Weetë mïni cabo ïñömïni adocanque ñënengä pönï ingä bacete ante cedinque tömengä täno ede mïnitö beyë në cecä baquënengä ingampa. 
Ayë yecado ongöïnente wecä ïñömö tömengä yecado ongoncete ante cedinque weetë ede yemïñë pönï gote tömänäni beyë në cecä badinque tömengä nämä beyë ante cedämaï inguënengä ingampa. 
Ede Waobo ëñagaïmo inte adobaï, Botö beyë pönö cecedänimpa, ante wïï pömo ïmopa. Weetë wadäni beyë godö cecete ante pömoimpa. Ayë ede nanguï ïnäni tee mönete baï wewëñönäni botö weetë, Tömënäni wibënete tadinque quëwencedänimpa, ante tömëmo wepë ince godoncete ante pömo ïmopa, ante Itota apënegacäimpa. 
Itota mänïnö godinque Eedicoo näni quëwëñömö pongadänimpa. Tömengä nänö në ëmïñënäni tönö teiyënäni tönö Eedicoo ïñömö wodo penta tayönäni wacä babetamongä Tïmeo wodi wë Batïmeo ïñömö taadö wedeca, Pönömi ëmoe, ante änecönongäimpa. 
Ïninque wadäni, Itota Näatadeta pedingä inte pongampa, ante tededäni ëñëninque tömengä ogë tedete, —Itota ëñëmi. Awënë Dabii wodi pëïmi ïnömi inte botö wedö ante pönente cee. 
Ante tece äñongante godongämë godäni pancadäniya, Apocënë inguënë quëwëe, ante änäni incete tömengä godömenque yede aa pedinque, —Awënë Dabii wodi pëïmi ïnömi inte botö wedö ante pönente cee. 
Äninque ancaa aa pecä ëñëninque Itota në gongëninque, —Babetamongä ingante aa pemïni pongäedäni. Angä ëñëninque babetamongä ingante, —Ængë gantidinque wedämaï ïmäwe. Bitö ïmite, Pöe, angä apa quëwëe. 
Änäni ëñëninque babetamongä ince ayacooga gäni tadongate do engë gantidinque Itota weca pongä. 
Adinque, —Bitö beyë quïnö cequïmoo. Äñongante babetamongä, —Awënë në Odömömi ëñëmi. Cebi waa bamonte aboe. 
Angä ëñëninque Itota, —Waa bitö bamonguinque botö ïmote pönëmitapa. Önonque wade gobäwe. Äñongante tömengä do waa bamonte adinque Itota mïñë taadonque gogacäimpa. 
﻿Mänïï gote Eedotadëë obo pöninque Odibowenquidi näni anquidi ontacamö goïnö Betapaguee näni quëwëñömö ganca ayë Betänia näni quëwëñömö ganca pöñönäni Itota tömengä mïñë në goda ïnate mënaa ïnate da godöninque angantapa. 
Ïïmaï angantapa. —Mänïï näni quëwëñömö ongö amïna. Tömëñömö go guiite ayömïna bodo wë picengä ince waocä ingante mongënämaï ïningä inte ñäni ñëingä a ongongä acemïnaimpa. Adinque ñï ceyente ente pöeda. 
Wacä, Quïnante ñï ceyëmïnaa, ante wee angä ëñëninque mïnatö weetë ede, Mönö Awënë nänö enguënënö ante ente gomönapa. Tömengä ïinque cete ate adodö do da pönongä ëedäni, ante äeda. 
Angä ëñente gote ayöna bodo wë taadö wedeca odemö awäa ñänö ñë a ongö adinque ñï ceyente ente gocete ante ceda. 
Adinque mänïñömö ongönäni guiquënë, —Bodo wë quïmë ñï ceyëwëmïnaa. 
Äñönänite Itota nänö änïnö adodö äna ëñëninque, Ao änäni. 
Ëñëninque ñï ceyente Itota weca töï töï ente pönatapa. Ænte pöninque tömëna weocoo yabecooque eidämë wo ceyabeda ate Itota wënömëneca ïnö ei yiyë të contacantapa. 
Adinque nanguï ïnäni, Itota nänö ponguïnö, ante tömënäni weocoo yabecooque pönö bee podöwayönäni wadäni guiquënë gönea gote yepëma öñabo tapente mämö bee bee podöwadäni ate tömengä podöwaïnonque gocantapa. 
Gocä adinque täno godäni tönö ayë pönäni tönö nanguï ïnäni godongämë godinque yede äninque, —Möni quëwenguinque impa, ante, Badogaa, ante tomönipa. Awënë Wengonguï ëmöwo beyenque pömi ïninque bitö toquinque ede Wengonguï bitö ïmite waa cececäimpa. 
Mönö mëmë Dabii wodi pëïmi ïnömi ïmipa, ante adinque mönitö, Awënë odeye Dabii wodi nempo näni waa quëwengaï baï bitö nempo mönitö waa quëwenguinque impa. Ïninque, Badogaa, ante yede äñömöni eibe pönï quëwënäni ince, Badogaa, ancedänimpa. 
Ante yede äñönäni Itota Eedotadëë pö ti weëninque Wengonguï oncö ñënencönë yabecönë pö guiidinque mänïñömö ongoncoo tömää acantapa. Ayë, Gäwadecë pönï ba awedö, ante tömengä ëmïñënäni dote ganca ïnäni tönö wade tao Betänia gogacäimpa. 
Gote Betänia monte baöne pöñönäni Itota gëwente wedinque, 
Quïnö impa cenguïmoo, ante gomö ayongä iigowë öñabo ëmë ince incate bocabaimpa, ante gote ayongä ömecawë acantapa. Önönepoque ï beyë incadämaï intapa. 
Ante iigowë inte apënedinque, —Iigowë ëñëmi. Incaquïnämaï inte bitö incaquïmi cenguïnänii. Äñongante tömengä nänö në ëmïñënäni ede ëñëe gongënänimpa. 
Do näni ponguënënö Eedotadëë pönänitapa. Itota ïñömö Wengonguï oncö ñënencönë yabecönë pö guiidinque mänïñömö mäincoo mänäni tönö wadäni godonte encete ante godongämë pönäni tönö ongönäni adinque tömänäni ïnänite, Oncodo tao goedäni, ante da tadongä tao godänitapa. Ayë campio ante näni godonte ëimpa tönö equemö godoncete ante në mänäni näni cönöimpa tönö be tacä tömampaa guidömëmë të go weentapa. 
Ayë wadäni mäincoo mongente yacönenque gocete ante ceyönänite Itota, Ïincodo mongente godämaï ïedäni, äninque wee cecantapa. 
Ayë tömënäni ïnänite angantapa. —Wengonguï beyë ïïmaïnö ante yewëmongatimpa. “Tömäme quëwënäni botö oncönë pö guiidinque botö ïmote apënecedänimpa,” ante Wengonguï angä incete mïnitö wëne wëne cemïni beyenque Wengonguï oncö ince në awëmö ö ënäni näni womöincönë baï wentamö bapa töö. 
Ante odömonte apëneyongante, Wengonguï quï, ante në godönäni ñënënäni tönö në wee ante odömönäni tönö ëñëë gönänitapa. Wadäni önönänique guiquënë, Itota quïnante waa pönï apënecä ëñëmönii, ante wedäni. Adinque awënëidi weetë, Itota beyenque pïïnäni wece we, ante pönëninque Itota ingante guïñente wedinque, Quïnö cemö wëmaingää, ante wënoncete ante pönente cegadänimpa. 
Gäwadecë bayonte Itotaidi ïñömö oncodo tao godinque godömenque yabeque tao gogadänimpa. 
Baäne ate ïïmö näni pönïnö adodö ponte ayönäni iigowë yewaguinto etewowate tömëwë ei ayawë ede dobe guingo iwate wënimpa, ante adänitapa. 
Adinque Pegodo, Itota ïïmö nänö änï baï impa, ante pönëninque, —Awënë në Odömömi cöwä ae. Bitö pïinte änïwë inte iigowë ede dobe guïñë wë ataque. 
Äñongante tömënäni ïnänite Itota weetë, —Wengonguï ingante wede pönëmäewedäni, angantapa. 
Ïï änanquidi ïñömö ongö ïñonte waocä, “Änanquidi ëñëmi, äninque, Bitö cabente wo gote gäwapënë guiie,” angä ëñëninque änanquidi tömë gäwapëno do wo gote guiiquï ï, ante pönëmïnitawo. Ede näwangä ante mïnitö ïmïnite apënebopa. Æcämenque ince ede ëme pönënämaï inte, Botö änö baï do bacëimpa, ante wede pönëninque äna ïninque tömengä nänö änïnö baï do ëmaingampa. 
Mänömaï beyë botö mïnitö ïmïnite apënebopa. Mïnitö quïëmë ince ante Wengonguï ingante apënedinque, Tömengä näwangä pönongä enceboimpa, ante wede pönente apënemïni ïninque mïnitö änïnö tömänö ede do encemïnimpa. 
Ayë ede, “Mïnitö, Wïwa cebo incete Wengonguï öönedë në quëwënongä inte botö ïmote pönö ñimpo cecä ïninque botö waa tobaïmopa, ante wemïnitawo. Ïñempa, Wengonguï mänömaïnö cececäimpa, ante cedinque mïnitö tömengä ingante apënecete ante ongöninque täno piyënë cete ceedäni. Wacä wëne wëne cecä wedömïni inte mïnitö weetë tömengä ingante pönö ñimpo ceedäni, ante Itota apënegacäimpa. 
Weetë ede mïnitö pönö ñimpo cedämaï ïmïni ïninque mïnitö wëne wëne cedïnö ante mïnitö Mempo öönedë në quëwengä ïnongä inte tömengä adobaï ñimpo cedämaï ïmaingampa,” ante Itota apënegacäimpa. 
Eedotadëë ïñömö adodö pönänitapa. Itota Wengonguï oncö ñënencönë yabecönë go guiite cegöñongä, Wengonguï quï, ante në godönäni ñënënäni tönö në wee ante odömönäni tönö në aadäni näni Picencabo, näni änäni tönö tömengä weca ponte änänitapa. 
Tömengä ingante, —Æcänö në angä inte bitö ïmite angä cebii, änänitapa. Æcänö bitö ïmite, Në ämi ïmipa, pönö äna ëninque bitö në ämi inte baï ede mänömaï cebii. 
Ante weyönänite Itota näëmë äninque, —Botö mïnitö änö baï adodeque ämo ëñëninque mïnitö weetë apënemïni ëñëmoedäni. Apënemïni ëñente ate, Botö cedïnö ante ecänö në angä inte pönö äna ëninque ceboï, ante botö weetë apënebo ëñëmaïmïnipa. 
Wäö wodi ingante ecänö, Æpënë guidonguïmi, äna ëñëninque tömengä weetë guidongäï, ante pönëmïni. Ede Wengonguï angä ëñente cecantawoo. Weetë waodänique änäni ëñente cecantawoo. Æcänö Wäö ingante änaa, ante apënemïni ëñëmoedäni. 
Angä ëñente wedinque tömënäni, Æbänö anguïï, ante weetedö weetë nämäneque tededinque, “Wengonguï angä ëñente Wäö guidongantapa, ante ämö baï Itota weetë mönö ïmonte, ‘Quïnante Wäö ingante pönënämaï ïmïnitapa,’ ancedongäimpa. 
Ante pönente wedinque weetë, Wengonguï beyë në apënecä Wäö wodi ïnongäimpa, ante tömänäni pönënänipa. Ante pönëninque awënëidi weetë, Waodänique änäni ëñente Wäö guidongantapa,” ante mönö edö cete anguïï. Ede pïïnäni wece we. 
Ante guïñente wedinque Itota ingante ede, —Wa. Ëñënämaï ïmönipa. Ante weyönänite Itota weetë, —Ïninque ede, Æcänö në angä inte pönö äna ëninque botö ceboï, ante mïnitö änö ante botö adobaï apënedämaï inceboimpa, ante angacäimpa. 
﻿Ayë mänïñedë Itota, Wengonguï ebänö cecää, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. “Waocä yowementacodë mïninque wee da da mäo da caadinque, Tömëmoncoo ente pïnä pïnä gäwate tömëmë ontatodë we yopente ëñömö, ante ëë wote badongä. Ayë yowementacodë awëmö guiidämaï incedänimpa, ante ei wënömëneca gomö aquïñömö mënongä. Ate wabeca goce cedinque wadäni öme wite në aadäni ïnänite, Botö yowementacodë ince öme wite aaedäni, angantapa. Aayömïnite botö, Mïnitö quï, ante pancamonga pönömo encemïnimpa, angä Ao äñönäni wade gocantapa.” 
“Ayë yowedepo bayonte tömengä ingante në cecä ingante apënedinque, Bitö yowementacodë në aadäni weca godinque pancamonga ämi ëninque botö weca weetë mämömi ëmoe, angä gocantapa. 
Angä godinque pongä adinque yowementacodë në aadäni guiquënë në ence pöningä ingante bei ongonte tei tei päninque ömepocä da tadönäni gocantapa. 
Adinque në ëacä ïñömö wacä ingante tömengä ingante në cecä ingante angä gote pongä adinque yowementacodë në aadäni adobaï tei tacadäni weyongante, Guingo imonte wececäimpa, ante tömengä ingante godö wïwa cedänitapa. 
Ayë weetë në ëacä wacä ingante da godongä godinque yowementacodë pongä adinque në aadäni weetë tömengä ingante wënönäni wengantapa. Ayë weetë nanguï ïnäni ïnänite da godongä pönäni adinque pancadäniya ïnänite tei tei päninque pancadäniya ïnänite wënönäni wënänitapa.” 
“Adocanque pönï në ëacä weca ongönongäimpa. Mäningä ïñömö në ëacä wengä onguïñengä ïñongante në ëacä tömengä ingante nanguï waadedongäimpa. Ïninque në ëacä ïñömö, ‘Tömëmo wengä ingante da godömo gocä adinque tömënäni guïñente wedinque ee abaïnänipa,’ ante pönëninque tömengä ingante da godongä tömangä pönï gocantapa. 
Gote dice pongä adinque tömënäni, ‘Tömengä ingampa. Wempocä mäincoo ïnï ede ïingä ïñömö në enguingä ingampa cemöö. Mönö ede mäo wënömö wengä ate ede mönö quï babaimpa.’ 
Änewëninque tömënäni në ëacä wengä ingante ede bei ongonte wënöninque tömengä baö ïnï yowementacodë wee cete yabeque ede, Ömäe, ante wido cedänitapa. Mäninque apënebopa.” 
Ante tededinque Itota apënegacäimpa. Ayë mänïï në änïnäni ïnänite weetë ïïmaï angantapa. “Ïninque yowementacodë në aaquënënäni ïnänite në ëacä ebänö cequingää, ante pönëmïni. Tömengä ede, Ömäe, ante do pöninque në aaquënënäni ïnänite godö wënöninque wadäni ïnänite yowementacodë godongä ëninque aacedänimpa.” 
Äninque Itota, “Mïnitö guiquënë dodäni näni yewëmongainta adämaï inte botö ïmote ämïnitawo. Ede ïïmaïnö ante Wengonguï angä ëñente yewëmongadänimpa. ‘Dica ente adinque, Wëne wëne inca, ante në mënönäni näni wido cedinca ince gomonga waëmonca inca ïninque täno näni ñönöninca bebengapa do bacapa. 
Wengonguï Awënë ince mänömaï cecä adinque mönö waocabo guïñente wedinque waa amompa,’ Ante yewëmonte ï abaïmïnipa.” 
Mänömaï apënecä ëñente wedinque awënëidi weetë, Ïñempa në aaquënënäni näni ceïnö ante odömonte apënedinque Itota mönö ïmonte pïinte angä awedö, ante pönëninque tömengä ingante bei ongonce cedänitapa. Incete, Wadäni pïïnäni wece we, ante wedinque ee adinque bei ongönämaï inte tömënäni ede wade gogadänimpa. 
Mänïï awënëidi ince ayë ate Paditeoidi pancadäniya tönö Edodeidi pancadäniya ïnänite da godöninque, Mïnitö gote Itota ingante äñömïni wabänö tömengä nänö pante wequinque adodeque wapiticë baï tedebaingampa. 
Änäni ëñëninque Itota weca wade pöninque, —Awënë në Odömömi ëñëmi. Bitö nö pönente cebi ïmipa, ante do ëñëmönipa. Ayë bitö ayömi mönitö tömämöni önömönique baï ïmöni adinque bitö ïñömö, Waodäni ebänö anguïnänii, ante ayë, Æbänö cequïnänii, ante wedämaï ïmi inte Wengonguï taadö ante bitö guïñënämaï inte nö odömonte apënebipa. Ïninque apënebi ëñëmönie. Odömäno gobiedöno beyë ante teiyë awënë Tetedo tiguitamö nänö änintamö ante ebänö wee yewëmonte ï, ante ëñencete ante wemönipa. 
Godonte ede waa cete intawo. Weetë wëne wëne cete intawo. Ante äñönänite Itota ïñömö, Waa cete baï tedewënänipa, ante do ëñente wedingä inte tömënäni ïnänite, —Botö ïmotedö ante cedinque, Æbänö cemö ate oda cequingää, ante quïnante cemïnii. Deënadio tiguitamö ente pömïni aboedäni. 
Angä ëñente ente pönäni adinque, —Æcänö awinca baï yewëmonte badonte ï. Æcänö ëmöwo ante yewëmonte ï. Ante äñongante, —Awënë Tetedo awinca baï yewëmonte badonte impa. Adocä ëmöwo ante yewëmonte ongö amönipa. 
Ante apënedäni ëñëninque Itota tömënäni ïnänite, —Awënë Tetedo quï ï ïninque ede Tetedo ingante godongëimpa. Weetë Awënë Wengonguï quï ï ïninque Wengonguï ingante godonguï ï apa änewëmïnii. Angä ëñëninque tömënäni, Æ, nö pönï ante apënecampa, ante tömengä ingante waa adinque guïñente wegadänimpa. 
Ayë Tadoteoidi në, Waocä wëninque ñäni ömëmönämaï ëmëwo wengampa, ante në änewënäni inte Itota weca pöninque, Möni änö ante ämi ëñëmaïmönipa, äninque, 
—Awënë në Odömömi ëñëmi. Möitee wodi mönö beyë ante wee yewëmöninque ïïmaï ante yewëmongacäimpa. Waocä möninque wëñë tapëidämaï inte wengä ate tömengä tönïñacä weetë owempoingä ingante möninque wëñë tapëidinque, Botö tönïñacä wodi wengä ingampa, ante pepogacecäimpa, ante yewëmongacäimpa. 
“Ïninque wadäni ïïmaï cedänitapa, ante apënemöni ëñëe. Ede önompo ëmempoque go mengäa näni caipë ïñönänite bamoncadengä möninque wëñë tapëidämaï manguïwëninque ede näñe wengä. 
Wengä ïninque weë ayëmengä adocä ingante möninque wëñë tapëidämaï näñe wengä. Ayë weë wacä adobaï wëñë tapëidämaï näñe. 
Ayë weë wëñë tapëidämaï näñe, ayë weë wëñë tapëidämaï näñe, ayë weë wëñë tapëidämaï näñe, ayë weë ayëmengä pönï adocä ingante möninque wëñë tapëidämaï näñe wengantapa. Onquiyengä guiquënë ancaa owempote wedinque tömangä pönï näñe wengantapa. 
Ïninque, Mönö ñäni ömëmonguïöne, ante mïni äöne ïñonte mäningä owempoingä ïñömö ecänö nänöogengä baquingää. Ede tömengä ingante ïñömö ede tömänäni manguïwengadänimpa.” 
Äñönänite Itota weetë, —Mïnitö ïñempa. Wengonguï angä ëñente näni yewëmöinta adämaï inte baï ämïni awedö. Wengonguï adocanque tëï pïñengä inte ede tömää cecampa, ante pönënämaï inte ede oda cete ämïni awedö. 
Ede Wengonguï anquedoidi öönedë cöwë owodäni baï ïnönäni inte waodäni ñäni ömëmöninque godö ñänönämaï mönämaï inguïnänidö anguënë. 
Weetë do wengaïnäni näni ñäni ömëmonguïnö ante Möitee wodi ocäñequiya ante yewëmöninque adotaa ebänö yewëmongacäï, ante mïnitö adämaï inte ämïni awedö. Ede Möitee wodi ingante Wengonguï ïïmaï angacäimpa. “Botö ïñömö Abadäö Wengonguïmo ingaïmo inte ayë Iteca Wengonguïmo ingaïmo inte botö Aacobo Wengonguïmo adobo ïmo anguënë.” 
Ante në angaingä inte ede ëmëwo wënïnäni tömënäni Wengonguï edö cete inguingää. Weetë ede mïï quëwënänique tömënäni Wengonguï ïnongä ingampa, pönenguënë quëwëmïnii. Në wente godïnäni ince ayë mïïnäni quëwënäni ïnänipa. Mïnitö ede wadö ante tededïmïni inte ede oda cete wapiticë änewëmïnipa, angacäimpa. 
Mänömaï äñönänite nö apënecä ëñente wedinque adocanque në wee ante odömongä ïñömö Itota weca pöninque, —Wengonguï, Ïïmaï ceedäni, ante nänö wee angaïnecoo ante pönëninque ededö tëïne pönï ï ïñonte mönö nanguï ëñente waa cequïï. 
Äñongante Itota ïñömö, —Ïïmaïne ante nänö wee angaïne ïñömö ede tëïne pönï ëne ïñonte mönö nanguï ëñente cedinque waa cecëimpa, angantapa. “Idegoidi, ämo ëñëedäni. Wengonguï mönö Awënë ïñömö, tömengä adocanque ïnongä inte ede näwä Awënë ïnongä ingampa. 
Mänömaï Awënë Wengonguï ingampa, ante adinque bitö mïmö entawente tömengä ingante waadedinque önöwoca ëwocabi inte edemö waadete pönencebiimpa. Ayë ede bitö ocai encabi inte nö pönëninque bitö baö tëï pïñente ëñabi inte ede godö waadete cedinque tömengä ingante waa waadete pönëe,” ante nänö yewëmongaïne tëïne ïñonte mönö nanguï ëñente waa cecëimpa. 
Ayë wade nänö angaïne adobaï tëïne ïñonte mönö ëñente waa cecëimpa. “Nämä bitö waadete waa cedö baï adobaï pönëninque bitö wadäni ïnänite adobaï waa waadete cee.” Mäninque. Ïïmaï ceedäni, ante Wengonguï nänö wee angaïnö ante tëïneda baï wade ede de ampa. 
Ante apënecä ëñëninque në wee odömongä ïñömö, —Awënë në Odömömi näwangä ede ante apënebi ëñëmopa. Wacä wengonguï de äñongante adocanque mönö Wengonguï ïnongä ingampa, ante nö ämipa. 
Ïninque tömengä ingante mïmöno entawente waadedinque mönö ocai encamö inte nö pönëninque mönö baö tëï pïñëmö inte godö Wengonguï ingante waadete cedinque nämä mönö pönënö baï wadäni ïnänite adobaï waadete godö waa cemö adinque Wengonguï waa acampa. Näwangä impa. Baö bataa iya tante godömö ince, Wengonguï quï, ante mönö ancaa godömö ince Wengonguï ayongä wedenque waa cete impa. Weetë mänïnö bitö änïnö baï cemö adinque Wengonguï godömenque waa acampa. 
Ante në wee odömongä nö ëñente apënecä wedinque Itota ede, —Bitö Wengonguï Awënë Odeye nempo obo pönï ongömi inte guiibaïmipa, ante awedö. Angä ëñëninque tömänäni, Mönö ebänö godömenque anguïï, ante guïñënete wedinque pe wëënegadänimpa. 
Pe wëënedäni adinque Itota ayë Wengonguï oncö ñënencö yabecönë ongöninque odömonte apënecantapa. —Dodäni näni wee yewëmongaïnö ante në odömönäni ïñömö mönö Codito ingantedö ante apënedinque, Awënë Dabii wodi pëingä ïnongä ingampa, ante quïnante änänii, ante pönëmïni. 
Ïñempa Dabii wodi ince Wengonguï Teiyë Waëmö Önöwoca tönö apënedinque, “Botö Awënë ingante apënedinque Awënë Wengonguï ince ïïmaï ante apënegacäimpa. Bitö botö tömëmë ïnö të contate ongöñömi, Bitö ïmite në pïïnäni ïnänite be tabo ate, bitö önöwa gäänë ongönäni ïnänite pïnä gäwacebiimpa.” Ante Awënë Dabii wodi ince yewëmongacäimpa. 
Codito ïnongä ingampa, ante awënë Dabii wodi nänö në angaingä ïnongä inte ede adocä Codito ïñömö edö cete näëmë Awënë Dabii wodi pëingä inguingää, ante pönenguënë änewëmïnii. Mänömaïnö ante Itota odömonte apënecä ëñëninque teiyënäni godongämë ongönäni waa ëñengadänimpa. 
Itota godömenque ïïmaï ante odömonte apënegacäimpa. “Cedämaï, ante wee ante näni yewëmongainta në ate odömönäni ïnänite mïnitö gomö aedäni. Tömënäni ïñömö doyencoo waëmoncoo wëñate mongente todänipa. Waodäni näni godonte ëïñömö cegöñönänite wadäni pö bee tëninque tömënäni ïnänite, Në odömömi, bitö ïmite waa amönipa, ante apënedäni ëñëninque ede në odömönäni ïñömö nanguï todänipa. 
Ayë tömënäni odömöincönë go guiidinque tömënäni nämanque ante pönëninque waëmompaa pönï të contate todänipa. Ayë ëëmë bece godinque tömënäni, Botö täno bete toceboimpa, ante waëmompaa pönï të contate bete todänipa. 
Ayë owempoïnäni oncö yo mongente baï cedinque ö ëwënäni inte në wee odömönäni ïñömö, Botö ïmote waa acedänimpa, ante cedinque Wengonguï ingante nöingä apënete baï cedinque babe cedinque wantepiyë tededänipa. Tömënäni godömenque näni nanguï pönï pante wequinque mänömaï nämä beyenque ante cedänipa, ante adinque mïnitö ïñömö ee gomö aedäni,” ante Itota wee angacäimpa. 
Mänïñedë Wengonguï oncö yabecönë ïñömö, Wengonguï quï, ante näni wënoncadedë da wënönänimpa. Mänincönë pö guiidinque tömënäni näni da wënoncade gäänë të contadinque Itota a ongöñongä nanguï ïnäni adoyömö pöninque daga daga wënäni acantapa. Pancadäniya nanguï ëadäni inte nanguï pönï da wënäni acantapa. 
Ayë a ongöñongä owempoingä ömepocä inte önontamonque ince mentamonga ente mämö daga wengantapa. 
Adinque Itota tömengä nänö në ëmïñënäni ïnänite aa pecä pönäni ate, —Näwangä ante apënebo ëñëedäni. Wadäni tömänäni wedenque pönï godonte baï wïï eyepë daga wëñönäni ïingä owempoingä ïñömö ömepocä inte wedongä incete godömenque nanguï godonte baï godongä abopa. 
Ede mänïnäni guiquënë nanguï ëadäni ïnönäni inte, Quëwenguinta impa, ante cö cedinque tömënäni näni wïï ëïnentaque ayë ongöintaque godönänipa. Ïingä ömepocä ingä guiquënë tömengä nänö quëwenguinta ince, Wengonguï quï bacëimpa, ante tömanta ede daga wengampa, ante Itota apënegacäimpa. 
﻿Mänïï Wengonguï oncö ñënencö yabecönë ongonte ïinque apënete tao goyongä tömengä nänö në ëmïñengä adocanque Itota ingante, —Awënë në Odömömi ëñëmi, angantapa. Dicacoo wainca wënömëneca wënömëneca näni mënongaincacoo waincö ongö cöwä ae. 
Äñongante ede, —Bitö guiquënë, ñënengade näni mënongaincö ongö abii. Mänincoo mïni acoo ince tömanca be tadäni weenca adinque panguïmë panguïmë godinque dica adocaque pönï ince wënömëneca ongönämaï ingëimpa, ante Itota apënegacäimpa. 
Mänïï taodinque Odibowenquidi go eidinque tömënäni Wengonguï oncö ñënencö gomö näni ayömö të contayongä Pegodo tönö Tantiago, Wäö tönö Æntade mänimpodäni Itota ingante awëmö änänitapa. 
Mänïï bitö änïnö ante eyedënö ïinque baquïï, ante ëñencete ante wemönipa. Ayë, Ïïmaï cebo ate mïnitö, Oo pönï impa, ante ëñencemïnimpa, ante Wengonguï ebänö mä cequingää, ante apënebi ëñëmaïmönipa. 
Ante weyönänite Itota, “Wapiticë odömöñönäni mïnitö weetë, Mönö oda cedämaï ingëimpa, ante nämä wee aquënë quëwëmïnii. Ede ïïmaï baquï ï ataqueedäni. 
Ede wadäni nanguï ïnäni babe tedete pöninque botö ëmöwo ante, ‘Botö mänïmodö ïnömo ïmopa,’ ante apënedinque wapiticë ede mäodäni godinque nanguï ïnäni tömënäni mïñë oda cete wapiticë gocedänimpa,” ante apënecantapa. 
Ayë, “Wabeca awënë tönö pö bee tëninque weetedö weetë cedapa, ante tededäni ëñencemïnimpa. Ayë wayömö näni guëadö guëa cete wënönö ante tededäni incete ede guïñente wedämaï ïedäni. Ede mänïnö botö änïnö baï cöwë bacëimpa. Ba incete mönö inguipoga quëwënö ïñömö mänïñedë wïï ëmëwo ïinque bacëimpa. 
Adobeca quëwënäni ïñönänite wabeca quëwënäni ponte bee tëninque guëadö guëa cequïnäni ïnänipa. Adobeca awënë odeye nempo quëwëñönänite wabeca awënë odeye tontadoidi mämö bee tëninque guëadö guëa cete wënonte wenguïnäni ïnänipa. Ayë wayömö wayömö goinque pö wecedänimpa. Ayë waodäni näni cëïnente wenguinque cenguï ince tömää capo wengëimpa. Mänïï wëñë mä nantate baï wewente bamïni incete mïni godömenque wewenguinque ingëimpa.” 
Ante apënedinque Itota godömenque, “Tömëmïni nämä ince wee aaedäni. Ede mïnitö ïmïnite bei ongöninque ede në apente änäni weca mäo pede godönäni encedänimpa. Ayë godömenque tömënäni odömöincönë mäo gönönäni gongëñömïni mïnitö ïmïnite tei tei pancedänimpa. Ayë botö beyenque pancabaa awënëidi gobedönadodoidi weca ayë tömäme awënëidi odeyeidi weca mäo gönönäni gongëninque mïnitö botö beyë apënecemïnimpa. 
Ede ïinque bayedë botö äñedë ayë badämaï ïñonte, Botö ëmo beyenque quëwencemïnimpa, ante waa pönï botö apënedö ante tömäme quëwënäni doyedë ëñencedänimpa. 
Ïninque mänïñedë mïnitö ïmïnite näni bei ongonte ente goyedë, Në apente änäni weca ongöninque ebänö ante apënequïmoo, ante wedämaï ïedäni. Ede, Æbänö waa apënequïï, ante Wengonguï Teiyë Waëmö Önöwoca apënecä ëñente ate apënecemïnimpa. Wïï nämä pönëninque weetë Wengonguï nänö apënedö ëñëninque apënecemïnimpa.” 
“Mänïñedë ede näna caya ïñönate adocanque näëmë pïïninque, Wënonce, äninque tömengä tönïñacä ingante da godongä gocecäimpa. Näna wencaya ïñönate mempocä ïñömö näëmë pïïninque, Wënonce, äninque tömengä wengä ingante da godongä gocecäimpa. Ayë wëñënäni ince wempoda ïnate näëmë pïïninque mäo apënedäni ëñëninque wadäni tömënäni wempoda ïnate mämö wënönäni wencedaimpa. 
Ayë, Coditoidi ïmïnipëë, ante tömänäni botö ëmöwo beyenque mïnitö ïmïnite nanguï pïincedänimpa. Pïïnäni wewëmïni incete ecänö ïïmeca ïinque baganca wentedämaï inte botö ëmöwo beyë pïinte badämaï ïnaa botö tömengä ingante ëmo beyenque quëwencecäimpa,” ante Itota apënecantapa. 
Ayë, “Wadäni pö ñömëï baï öö wadö näni wo ëwenguïmämo ince teiyë waëmö ïñömö ente mämö cö cecedänimpa, ante doyedë yewëmongatimpa. Docä nänö yewëmongainta adinque në adingä ïñömö tömengä do ëñëmaingampa. Ïincayë ate cö cedäni ongö adinque ede mänïñedë Oodeabe quëwëmïni ïñömö änanquidi do wodii wïnonte eibäewedäni. 
Ayë oncömanca ongömïni ïninque mäincoo encete ante oncönë wei guiidämaï inte oncömancaque oncömancaque wodii wïnömäewedäni. 
Ayë në gönea cemïni ïninque yacoo encete ante oncönë ocë ëmënämaï inte godömenque wodii wïnömäewedäni. 
Mänïöne ïinque bayedë yedëmadä ïnäni tönö goömë në gänönäni tönö tömënäni näni wequïmämo baquïnö anguënë. 
Ayë mïnitö mïni wodii wïnonguïöne ante pönëninque ede Wengonguï ingante, Wïï ede cöönedepo bacëimpa, ante apëneedäni. 
Ede mänïñedë waodäni nanguï näni wewëmämo näni angä baquïnö anguënë. Ede Wengonguï nänö badongaïñedë mänömaï näni wewëmämo baï de äñonte ayë godömenque ñöwo ganca de änompa. Ayë godömenque ïinque baganca mänömaï näni wewenguïmämo baï de anguïnö anguënë.” 
“Ede wantepiyë näni wewenguï impa, ante adinque Wengonguï, Mänimpoöneque ede wewencedänimpa, ante pönömenque ante änämaï ingä baï quingänö quëwenguënë de ancedönänimpa. Incete Wengonguï, Mänimpodäni ïnänite apente ëmo beyenque në quëwenguïnäni ïnänipa, ante nänö apente engaïnäni ïnänite waadete pönëninque dobe, Mänimpoöneque wewencedänimpa, ante cedinque pönömenque angacäimpa,” ante Itota apënegacäimpa. 
Ayë, Ïinque bayonte ebänö inguïï, apënedinque Itota godömenque ïïmaï ante apënecantapa. “Mänïñedë wadäni mïnitö ïmïnite, ‘Ïñömö mönö Codito ponte ongongä tamëñedäni,’ ante ayë, ‘Wayömö a ongongä atamönipa,’ ante tededäni ëñëninque ede mïnitö ïñömö ëñënämaï ïmäewedäni. 
Wadäni mänïñedë ponte a ongöninque nämä ince ante, Tömëmo Codito ïnömo ïmopa, ante babe ante tedequïnäni. Ayë, Wengonguï beyë në apënebo ïnömo ïmopa, ante në babe ante tedequïnäni. Tömënäni, Wengonguï nänö apente engaïnäni ince ëmëwo oda cedinque wapiticë gocedänimpa, ante cedinque bamönengë baï cedinque öönedë ceï baï cedinque nö odömonte baï cequïnäni ïnänipa. Incete Wengonguï në apente engaingä inte ede ee aquingä diyë ëmëwo oda cedinque wapiticë goquïnänii. 
Ede ïinque badämaï ïñonte botö ñöwo do apënebo ëñente ceedäni. Oda cedämaï inceboimpa, ante nämä wee aabäewedäni,” ante Itota angacäimpa. 
Äninque Itota ayë godömenque apënedinque, “Mänïï näni wewëmämo näni angä ïinque go ate nenque ïñontobë wëmö badinque apäicä apäidämaï ingëimpa. 
Nëmoncoo öönedë ïnö weë të weëninque waa të waa të weengëimpa. Öönedë tëï ongongaincoo ince wance wance cete baï wapiticë goquïnö anguënë. 
Mänïñedë ede botö Waobo në ëñagaïmo inte boguïmancodë pöninque tëï pönï pïñëmo ïninque ede ñäö apäite baï waëmö ëmonte weëmo acedänimpa. 
Mänömaï pöninque botö anquedoidi ïnänite ämo godinque tömënäni ëmënö betamonca ëmënö betamonca boguïmä näni pö goïnö godinque inguipoga tömäne godinque ööne tömäne godinque Wengonguï nänö apente engaïnäni ïnänite äñete poncedänimpa.” 
Ante Itota godömenque apënedinque, “Iigowë ebänö ïwë, ante odömonte apënebo ëñëninque pönëedäni, angantapa. Tömëwë mïïwë badinque iigowë wayabo tänä nä boca adinque mïnitö, Öñabo nänö bocaïnepo inte nenque näwantedë baquinque bocapa, ante pönëninque ede do ëñëmïnipa. 
Ayë adobaï mänïnö botö apënedö baï ede do ba adinque mïnitö, Waocä në ëñagaingä do odemö pönï ongöninque inguipoga oo poncecäimpa, ante ëñencemïnimpa. 
Näwangä ämopa. Ñöwomïni ayë mïïmïni quëwëninque wente godämaï ïñömïni mänïnö botö apënedïnö baï tömänö ede do ïinque baquïnö anguënë. 
Ede öönedë ongöñömö inguipoga tönö wo ëwente baï de ba incete botö angaïnonque guiquënë de badämaï inte ede cöwë tëï ongongëimpa,” angacäimpa. 
Ayë, “Mänïöne eyedënö ï, ante, Mänïnepo edepodö ï, ante ëñencete ante mïni wedïnö ante ecämenque ince ëñënämaï ingampa. Tömänäni ëñënämaï ïñönäni ede Wengonguï anquedoidi ince ëñënämaï ïnänipa. Wempocä Wëmo ince ëñënämaï ïñömote Wempocä ïñömö tömengä adocanque ince ede në ëñengä ingampa,” angantapa. 
Äninque ayë godömenque apënedinque Itota tömënäni ïnänite ïïmaï angantapa. “Ïninque, Æyedënö baquïï, ante ëñënämaï ïmïni inte ede mönämaï mïïmïni wänö cöninque ede Wengonguï ingante apëneedäni. 
Botö ponguïnö ïñömö waocä ëacä nänö ceï baï impa. Ïingä waocä ïñömö wabeca goce cedinque, Botö ïmote në cedäni në änäni badinque botö oncö waa aacedänimpa, ante adocanque ingante, Mäninganca cee, wacä ingante ede, Mäninganca cee, wacä ingante, Mäninganca cee, ante odömöninque odemö wee a congä ingante, Cöwä ae, äninque wade gocä. 
Ïninque botö në ëacä baï ïñömote mïnitö, Mönitö Awënë eyedënö ponguingää, ante ëñënämaï ïmïni inte gäwadecë ayaönënëña tawadiya peyedë ñäö ba, eyedëmë poncecäimpa, ante wadö conguënë cemïnii. 
Ede, Wïï mö ñömöni ponguingä ingänö anguënë, ante cedinque mïïmïni quëwëmaïmïnipa. 
Mïnitö ïmïnite botö änö ante tömänäni ïnänite adobaï, Wänö conguënë quëwëmïnii,” ante Itota angacäimpa. 
﻿Mëönaa go ate wodo penta gogaïöne baï Patowa ëëmë baquimpa, ante pönëninque oodeoidi ñöwo, Päö yede empoquï ömemö ï mönö cenguïöne inguimpa, ante cedönänimpa. Mänïñedë, Wengonguï quï, ante në godönäni ñënënäni tönö në wee ante odömönäni ïñömö, Mönö awëmö cete Itota ingante bei ongonte ente mäo wënongëimpa, ante cedönänimpa. 
Oo pönï impa, ante wedinque awënëidi, —Ïñempa ëëmentedë ïñonte wënömö baï tömänäni enguï bate Ye ye ante pïinte cecedönänimpa, ante adinque mönö edö cete mänïñedë cequïï, ante wegadänimpa. 
Itota ïñömö Betänia godinque në baadingä Timönö oncönë go guiite ëñacantapa. Guii ëñate cencöñongä onquiyengä adoyömö pö guiicantapa. Tömengä oguï wapë näwä näadodopë näni änömë nänö nanguï godonte ënïmë dica adabatodo waincadedë pe ñïñente mäningä inte ñöwo ente mämö Itota weca pongantapa. Pöninque tömengä mänincade wencade ao mënodinque Itota ocaboga ede gao cecacantapa. 
Adinque godongämë ongönäni pancadäniya enguï badinque näni caboque tededinque, —Ïñempa oguï wapë ince önonque guënente baï cecampa töö. 
Ede waocä adoque wadepo cete beyë paga ëninque todetiento deënadiota näni ëninta ayë godömenque ëninta beyë godonte enguënëmë ïmempa. Godonte ente baï ömepodäni ïnänite weetë godonguënë apa. Ante nämäneque tededinque onquiyengä ingante nanguï pïinte änänitapa. 
Itota weetë, —Quïmë pïïwëmïnii. Ïingä onquiyengä ïñömö botö ïmote waa pönï cecä apa quëwëmïnii. Ee aquënë quëwëmïnii. 
Ede ömepodäni mïni änïnäni mïnitö weca cöwë quëwënäni adinque mïnitö eyedëmë tömënäni beyë waa ceïnëmïni inte ede do waa cebaïmïnipa. Botö guiquënë mïnitö weca wïï wantepiyë ongonceboimpa. 
Adinque mänïmë oguï wapë botonga gadongadinque tömengä ede botö baö daga wenguinque eyepë ïñonte öni paacantapa. Ïninque tömengä nänö ceganca ante do cecä apa änewëmïnii. 
Mïnitö ïmïnite näwangä ante apënebopa. Tömäme eyömömë wadäni näni ëñente toquinque botö ïmotedö ante apënedäni ëñënänii mäningä onquiyengä nänö cedïnö ante adobaï tededäni ëñente pönencedänimpa, ante Itota apënegacäimpa. 
Ayë mänïñedë näni, Dote, äincabo ïñönäni adocanque Codaa Icadiote näni änongä ïñömö, Itota eyömönö ongongää, ante odömonte pede pönömo encemïnimpa, ante cedinque, Wengonguï quï, ante në godönäni ñënënäni weca wade gocantapa. 
Godinque tömengä, Ïïmaï ceceboimpa, ante apënecä ëñëninque awënëidi nanguï todinque Ao äninque, Cebi ate tiguitamö pönömöni encebiimpa, änäni. Ëñëninque Codaa Ao äninque, Æbänö cete godö odömömo enguïnänii, ante cöwä adinque ancaa cegacäimpa. 
Oodeoidi päö yede empoquï ömemö ï näni cenguïöne tece ba ate tömënäni, Wodo penta gogaïöne baï Patowa mönö cenguïöne impa, ante pönente cedinque, Wengonguï quï impa, ante codotedo mänïöne ede cöwë wënönönänimpa. Ïninque mänïöne ïinque ba adinque tömengä nänö në ëmïñënäni Itota ingante äninque, —Ædönö ämi gote mönitö Patowa ëëmë ante cemöni ate bitö bete cenguïmii. 
Änäni ëñëninque Itota tömengä nänö në ëmïñëna mënaa ïnate da godöninque, —Mänïï nanguï näni quëwëñömö gote taadö goyömïnate onguïñengä ince cadabodë epë iyente nëente pö bee tengä adinque mïnatö tömengä mïñë tee empote goeda. 
Tömengä ecönënö guiicä adinque mänïï oncö në ëacä ingante äninque mïnatö, “Mönö Awënë në Odömongä inte ïïmaï angampa. Bitö oncönë guicönë ecönënö ante, Bitö oncö, ante ämi guiidinque botö në ëmïñënäni tönö botö Patowa ëëmë bete cenguïmönii, angampa.” 
Ante äñömïnate tömengä ëmongapaa mëi odömöninque ñënencö awempa nänö do cönöincö odömongä adinque mïnatö mänincönë mönö beyë tömää eyepë cecemïnaimpa. 
Angä ëñente tao godinque näni quëwëñömö ponte ayöna, Itota nänö änö baï tömää do cete ongompa, ante adinque tömëna Patowa ëëmë ante cedatapa. 
Gäwadecë bayonte dote ïnäni näni cabo Itota mïñë godongämë pönänitapa. 
Ponte të contate cencöñönänite Itota, —Näwangä ante apënebo ëñëedäni. Mïni cabo ince adocanque botö tönö ñöwo godongämë cencongä ince, Æncedänimpa, ante botö ïmote odömonte pede godonguingä ingampa. 
Ante apënecä ëñëninque, Weïnente awedö, ante pönëninque tömengä ingante adocanque adocanque äninque tömänäni adoyömö, —Botö ïmotedö ante dice apënebitawogaa. 
Äñönäni Itota weetë, —Önompo tipempoga go mëmïnaa ïñömïni adocanque botö tönö guëa adotaca mï cete cengä ince tömengä në cequingä ingampa. 
Ede dodäni Wengonguï beyë ante näni yewëmongaï baï cedinque botö Waobo ëñagaïmo inte cöwë wente goquënëmo ïmodö anguënë. Incete botö ïmote në odömonte godönongä guiquënë tömengä nänö wequinque cequingä ingampa. Mäningä wïï ëñate baï waa toquënengä incedongäimpa. 
Ayë tece cencöñönäni Itota päö bei ongonte ëninque Wengonguï ingante waa ate apënedinque päö pä ëninque tömënäni ïnänite pede godö pede godö cecantapa. —Botö baö baï impa, ante pede pönömo ëninque mïnitö Ao ante cëedäni. 
Äninque ayë bequïmë owetaca bei ongonte ëninque Wengonguï ingante waa ate apënedinque pede godöninque nënempocä ëninque tömänäni bedänitapa. 
Beyönäni tömënäni ïnänite apënedinque, —Botö wepë ïïmë baï impa. Wengonguï do apënedinque, Botö pönö cebo ate mïnitö Ao ämïni ïninque mönö godongämë waa cete quëwengëimpa, angacäimpa. Ñöwo adobaï mïïne äninque apënebopa. Botö wepë ante Ao ante ëmïni inte mönö godongämë waa cete quëwengëimpa. Ede nanguï ïnäni beyë gowequïmë impa. 
Botö ïñömö Awënë Odeye badinque ocë ëmente pöninque mïïmë botö beganca mänïmë yowepë ñöwo ëmëwo bebo tamëñedäni, ante Itota apënegacäimpa. 
Ayë Wengonguï ingante ämotamïni ante tao godinque Odibowenquidi godänitapa. 
Goyönänite Itota ïïmaï ante apënecantapa. —Dodäni Wengonguï beyë yewëmöninque, “Në aadingä ingante tacabo de wengä ate cëningäidi obegaidi weetë panguïmë goquimpa,” ante näni yewëmonte angaïnö baï cedinque botö de ämo beyë guingo imonte wedinque tömämïni ede näwë goquïmïni ïmïnipa, ante awedö. 
Panguïmë gomïni incete botö ede ñäni ömëmonte Gadideabe täno gote a ongöñömo mïnitö ayë pöedäni. 
Angä ëñente wedinque Pegodo guiquënë, —Ïñempa de ämi beyë tömänäni guingo imonte badinque panguïmë godäni incete ede botö guiquënë cöwë panguïmë godämaï inceboimpa. 
Äñongante, —Bitö ïmite näwangä ante apënebo ëñëe. Ñöwoöne woyowotë ince tawadiya mempoga pedämaï ïñonte bitö ïñömö botö ïmotedö ante wadö ante apënedinque, Dice abogaa, ante mempoga go adopoque anguïmi ïmipa. 
Angä ëñente wedinque Pegodo weetë, —Ïñempa botö bitö tönö wëmo incete mänïnö ante cöwë änämaï inceboimpa. Ante nanguï äñongä tömänäni adodö ante apënegadänimpa. 
Mänïï godinque yabe ince Guetëmänii näni äñömö pöninque tömengä mïñë në godäni ïnänite Itota, —Të contate ongöñömïni botö godömenque gote Wengonguï ingante apënete pömoedäni. 
Äninque Pegodo Tantiago Wäö mänimpodänique ïnänite ente mäocä goyönäni Itota ïñömö nanguï wewente badinque guïñente wecantapa. 
Ayë tömënäni ïnänite, —Botö wewëmämo entawëninque pëmente wete wenguï wedö. Mïnitö guiquënë të contadinque ëamonca wänö cöedäni. 
Äninque wede pö gote ede weente guidömëmë ñongëninque Wengonguï ingante, Bitö Ao ämi botö caate wequintedë wïï ba ate waa tobaïmopa. 
Äninque, “Mempo, botö Wempo ëñëmi. Bitö tëï pïñëmi ïnömi ïmipa. Bitö tï nä wenguïmë baï ö ente baï cedinque botö ïmote ede, Wënämaï incebiimpa, ämi ïninque botö ede waa tobaïmopa. Incete botö änönö baï wïï cedinque weetë tömëmi änönö baï cee,” ämopa. 
Äninque tömënäni weca adodö ponte ayongä mö ñönäni adinque tömengä Pegodo ingante, —Timönö ede mömitawo. Botö tönö wänö conguënëmi ince bitö adoque oda ganca ince wïï aacömii. 
Ede, Mïmöno waa ceïnëmönipa, ante ëwocayömïni baö aquïïñö ëñamïni inte wenteye bamïnipa. Ïninque ede mïnitö wänö cöninque nämä beyenque Wengonguï ingante apënedinque ede, Wïï wëne wëne ceïnëmöni bacemönimpa, ante apëneedäni. 
Äninque Itota weetë wade godinque wëënë nänö änïnö baï apënedinque Wengonguï ingante adodö ante apënecantapa. 
Ayë adodö ponte ayongä möwo möïnente edo edo cedinque mö ñönäni acantapa. Acampa, ante wedinque tömënäni, Æbänö anguïmöö, äninque ede pe wëënedänitapa. 
Itota weetë mempoga go adopoque gote apënedinque ñöwo adodö pöninque ede tömënäni ïnänite, —Ayë ede guëmante mö ñömïnii. Ede idewaa. Ñöwo ïinque cetimpa. Botö Waobo ëñagaïmo inte ede botö wewenguïöne do ede ba ïninque në wëne wëne cedäni nempo në pede godömonce cedingä ïñömö botö ïmote do odömonte godongäï ataqueedäni. 
Ñöwo ede engë gantidinque mönö gocëimpa. Botö ïmo në odömonte godonguingä ïñömö ede obo pönï pongä tamëñedäni, angacäimpa. 
Ayë apëneyongä ede Codaa wodi tömënäni näni, Dote, ante gocabo adocabo ïningä ince ñöwo pongantapa. Do ïñömö, Wengonguï quï, ante në godönäni ñënënäni tönö në wee odömönäni tönö në aadäni näni Picencabo tönö wadäni ïnänite, Codaa mïñë goedäni, ante da godönönänimpa. Ñöwo ïñömö tömënäni näni në da godönäni inte teiyënäni yaëmë nëente canta nëente Codaa mïñë pönänitapa. 
Doyedë ïñömö në odömonte godonce cecä Codaa ïñömö tömengä mïñë ponce cedäni ïnänite ïïmaï ante wëënëñedë apënedingä ïnongäimpa. “Botö odömonte queë bemömo adinque mïnitö weetë, Tömengä ingampa, ante adinque tömengä ingante bei ongonte ëninque wee cete mäomïni gocecäimpa.” 
Ante do äningä inte Codaa ïñömö ñöwo Itota weca pöninque, —Awënë në Odömömi ïmi. Äninque ede waa cete baï ede queë bemongantapa. 
Mänömaï queë bemonte odömongä adinque tömengä mïñë pönäni ince Itota ingante pede gopo bei ongonte ënänitapa. 
Wengonguï quï, ante në godongä ñënengä pönï ïnongä ingante në cecä ince mänïñömö ponte a ongongä adinque Itota gäänë ongongä adocanque pede guiipote yaëmë o togente ëninque mäningä në cecä ingante tei päninque önömonca wangö tamoncacantapa. 
Adinque Itota ïñömö ñöwo pönäni ïnänite, —Mïnitö ïñempa, Bitö në ö ënïmi ïmipa, ante baï cedinque botö ïmote canta tönö yaëmë nëente ö encete ante pömïni awedö. 
Ïñempa Wengonguï oncö ñënencönë yabecönë ïïmö ïñö ïïmö ïñö apënecöninque botö mïnitö weca a ongöñömote mïnitö ede bei ongönämaï ee amïnitapa töö. Incete Wengonguï angä ëñente näni yewëmongaïnö baï ïinque baquinque ante cecëimpa. 
Ante apëneyongante tömänäni ede ëmö cete wodii wïnönänitapa. 
Adocanque edëningä guiquënë ömaacä inte yabecooque nïnocoo näni ancooque pönö wïniyate Itota mïñë gocantapa. Tömengä ingante yao ongönänitapa. 
Adinque tömengä weetë gä tadongate weocoo ömaacä wodii wïnongacäimpa. 
Wengonguï quï, ante në godongä ñënengä pönï ïnongä weca ente godinque Itota ingante gönönäni gongente ongongantapa. Ayë, Wengonguï quï, ante në godönäni ñënënäni tönö në aadäni näni Picencabo tönö në wee odömönäni tönö tömänäni pö bee bee bee tente godongämë ongönänitapa. 
Pegodo guiquënë tömengä mïñë ayë ayë godinque, Wengonguï quï, ante në godongä ñënengä pönï ïnongä oncö yacömoyë ïñömö wäänë guiicantapa. Mänïñömö guiidinque tömengä wee wänönäni tönö gongapamö të contate a ootocongantapa. 
Wengonguï quï, ante në godönäni ñënënäni tönö në Apente näni Änoncabo tömänäni, Mönö apente ante wënömö wencecäimpa, ante cedinque, Itota nänö wenguinque wëne wëne cecä ingampa, ante ecänö në adingä inte godö anguingää, ante ancaa diqui diqui mïñönäni mänömaïnö ante në anguënengä ede de angantapa. 
Ede nanguï ïnäni pöninque babe apënedinque, Mänömaï cecä atamönipa, ante apënedäni incete adoyömö apënedämaï ïnäni inte wapiticë wapiticë änänitapa. 
Ayë ate pancadäniya engë gantidinque, Tömengä ingante apente angëimpa, ante cedinque babe wapiticë ante äninque, 
—Ïingä ïïmaï ante apënecä ëñentamönipa. “Ïincö Wengonguï teiyë waëmö oncö waodäni önompoca näni mënönincö incete botö cebo wo tenguïmë weenguimpa. Ayë mëönaa go adoöneque ïñonte wacö wïï önompoca mënonguincö weetë mënonceboimpa,” ante apënecä ëñentamönipa töö, ante tededäni. 
Incete adodeque ante apënedinque adoyömö äninque tömënäni godömenque äninque wadö wadö wapiticë ante apënedänitapa. 
Ëñente wedinque, Wengonguï quï, ante në godongä ñënengä pönï ïnongä guiquënë godongämë ongönäni tönö teceguedë dibe ongonte engë gantidinque Itota ingante, —Ïñempa pe wëënebii. Bitö ebänö cebitapa, ante ïïnäni näni änïnö ante bitö ebänö ämii. 
Ante äñongante ede Itota cöwë änämaï pe wëënecä. Adinque në godongä ñënengä pönï ïnongä weetë godö äninque, —Wengonguï mönö Waëmö ïnongä Wengä mönö Codito ïnongä ingampa. Bitö ïñempa mänïmidö ïnömi ïmitawo. 
Äñongante Itota ïñömö, —Ao. Mänïmodö ïnömo ïmopa. Ïninque ïincayë ate botö Waobo ëñagaïmo inte Wengonguï në Tëï Pïñengä ingä tömëmengä ïnö të contabo adinque mïnitö ayë ate botö öönedë boguïmancodë pömo acemïnimpa. 
Ante apënecä ëñente wedinque në godongä ñënengä pönï ïnongä ïñömö pïinte badinque, Ëñente awedö, ante baï cedinque ede nämä weocoo wänä ñëninque, —Idewaa, angantapa. Ñöwo wacä ingante, Itota wëne wëne cecä atabopa, ante në äincedongä ingante godömenque diqui diqui mïnämaï ingëimpa. 
Tömengä nämä Wengonguï Wengä inte baï babe godö tedewengampa töö. Ïninque ede tömengä babe nänö änewënö ante do ëñëmïni inte ede ebänö ante pönëmïnii. Ante äñongante në apente änäni tömänäni ede, Nänö pante wenguinque ede änewengampa töö. 
Ante apente änäni ate ede pancadäniya Itota tömengäa towe tänongadinque tömengä awinca weocoota pönö ñäne cemöninque tei tei päninque tömengä ingante, —Æcänö pänaa, ante Wengonguï beyenque apënebi ëñëmönie. Ante badete toyönäni wee wänönäni guiquënë tömengä ingante bei ongonte tei tei pangadänimpa. 
Ayë Pegodo guiquënë yeipodë yacömöñäa guii contate ongöñongä onquiyengä, Wengonguï quï, ante në godongä ñënengä pönï ïnongä ingante në cecä ïñömö adoyömö pö guiicantapa. 
Ponte ayongä Pegodo gongapamö ootoce cecä adinque onquiyengä edemö cöwä adinque, —Mäningä Näatadeta ïñömö quëwënongä Itota tönö bitö guëa cegömitapa töö. 
Angä ëñente wedinque, —Dice. Bitö änö ante ebänö ämii, ante dice ëñëmogaa. Äninque tao yabedemö gäänë gongëñongä tawadiya wëënengä petapa. 
Ayë weetë Pegodo ingante adinque onquiyengä ïñömö godongämë ongönäni ïnänite, —Mäningä adocabodäni ïningä inte ongongä ataqueedäni. 
Ante apëneyongä Pegodo weetë, Dice bitö angänö ïmogaa, angantapa. Ayë wante ate mänïñömö ongönäni adobaï, —Ïñempa Gadideabe quëwënïmi inte bitö näwangä Itota tönö tee empo në pömi ïmipa töö. 
Änäni ëñente wedinque Pegodo weetë, Botö Wengonguï ëñëñongä nöingä ämopa, ante Wengonguï ëmöwo ante babe tedewëninque tömënäni ïnänite weetë, —Mïni angantedö ingante dice abogaa. Dice abo ante baï änewëmïnipa töö. 
Ante tece änewëñongä ïñontobë tawadiya ayengä petapa. Ayengä pe ëñente wedinque Pegodo Itota nänö änïnö ante pönengantapa. Itota do ïñömö, “Tawadiya mempoga pedämaï ïñonte bitö botö ïmotedö ante wadö ante apënedinque, Dice abogaa, ante ede mempoga go adopoque anguïmi ïmipa,” änongäimpa. Ante pönente wedinque Pegodo, Ñöwo nänö pequinque do pecampa, ante wedinque Ca ca wegacäimpa. 
﻿Wengonguï quï, ante në godönäni ñënënäni tönö në aadäni näni Picencabo tönö në wee odömönäni tönö tömënäni ïñömö në änäni ïnönäni inte oodeoidi näni në Apente Änoncabo ïnönänimpa. Ïninque mänïï ñäö bayonte tömënäni, Æbänö cequïï, ante pönente wedinque godongämë pönëë cöninque Ao äninque Itota ingante goto winte töö ëmente ente godinque odömäno awënë Pidato wodi nempo mäo pede godönäni engantapa. 
Pidato guiquënë tömengä ingante, —Oodeoidi Awënë Odeyebi bitö ïmitawoo. Äñongante, —Bitö tömëmi änö baï botö mänïmodö ïmopa, ante Itota angantapa. 
Wengonguï quï, ante në godönäni ñënënäni guiquënë, Ïingä Itota ïñömö wëne wëne cecampa, ante wadö wadö ante pïïninque Pidato ingante ancaa änänitapa. 
Änäni ëñente wedinque Pidato weetë Itota ingante, —Ïñempa pe wëënebii. Bitö epogadö wëne wëne cebi ïmipa, ante nanguï änäni apa quëwëë. 
Äñongante Itota tömënäni näni änïnö ante cöwë apënedämaï ingä adinque awënë gobedönadodo weetë, Quïëmë baï pe wëënecä awedö, ante guïñente wegacäimpa. 
Mänïme awënë gobedönadodo mänïñedë wadepo ïñö wadepo ïñö cöwë ïïmaï cedongäimpa. Oodeoidi ëëmë ceyönänite gobedönadodo ïñömö, Në tee mönete ongönäni ïnänite adinque mïnitö ecänö ingante ämïni ñimpo cebo goquingää, ante änäni ëñëninque tömengä tömënäni näni äningä adocanque ingante ñimpo cecä godongäimpa. 
Doyedë wadäni enguï badinque, Awënë ingante wido cecëimpa, ante cedinque wënonte ceyönäni adocanque Badabato näni änongä tömënäni tönö godongämë cedongä ïnongäimpa. Ïninque awënëidi në wïwa cedäni ïnänite bei ongonte goto wïnäni ongöñönäni Badabato adobaï tömënäni tönö godongämë tee mömënete ongönongäimpa. 
Ïninque ñöwo ïñömö wadäni teiyënäni Pidato weca pöninque, Cöwë bitö cedö baï ñöwo adobaï mönitö beyë cequïmi ante wemönipa. 
Änäni ëñëninque Pidato ïñömö, —Oodeoidi Awënë Odeye ingante pönö ñimpo cebo abe tawengä enguïmïnii. Æbänö cebo enguïmïnii. 
Ede do ïñömö Itota gomonga cecä ate wedinque, Wengonguï quï, ante në godönäni ñënënäni ince tömengä ingante pïinte adönänimpa. Mänïnö beyenque tömënäni Itota ingante bei ongonte botö nempo ente mämö pede pönönänimpa. Ante pönente wedinque Pidato, Oodeoidi Awënë Odeye ingante ñimpo cebo goquingä, ämïnitawoo, ante ñöwo angantapa. 
Ïninque, Wengonguï quï, ante në godönäni ñënënäni guiquënë godongämë ongönäni ïnänite apënedinque, Mïnitö Pidato ingante ïïmaï äedäni, änänitapa. Änäni ëñëninque oodeoidi weetë Pidato ingante, Wïï bitö änongänö ante ämönipa. Weetë Badabato ingante ñimpo cebi gocäe, ante änäni. 
Ëñëninque Pidato godö äninque, —Ïninque oodeoidi Awënë Odeye mïni änongä ingante ebänö cequïmoo, ante ämïnii. 
Äñongante tömënäni ogë tededinque, —Awë ñenquedïmë ämi cete wënönäni wengäe töö. 
Änäni ëñente wedinque Pidato, —Ïñempa quïnö wëne wëne cecantawoo. Äñongante godömenque yede äninque adodö, —Ämi awäa timpote wënönäni wengäe töö. 
Ancaa änewëñönäni Pidato ïñömö, Mänïnäni pïïnämaï piyënë cecedänimpa, ante cedinque Badabato näni äningä ingante godö ñimpo cedinque tömënäni nempo pede godongä ënänitapa. Weetë ede Itota ingante ede Pidato wodi angä ëmontai badöïmenca tei tei pänäni ate ñenque quepote awäa näni gönonguinque ede da godongä ente godänitapa. 
Pede godongä ate në tontadoidi tömengä ingante töö ëmente wade godinque awënë gobedönadodo oncönë Podetodio näni ancönë mangui guiiyongä tontadoidi bacabo Itota weca godongämë äñete pönänitapa. 
Pöninque tömënäni, Awënë ïmi inte awënë weocoo wëñacebiimpa, ante baï cedinque badete todinque Itota ingante weetë opatawë ëmoncoo pönö da wëñadinque daa mongëmenca ëninque que cedinque, Awënë poganta, ante baï pönö daga wencadänitapa. 
Ayë Ye ye äninque, —Badogaa, bitö oodeo awënë odeyebi ïmipëë. 
Ante badete todinque cëwipaca ancaa tei tei pancadinque tömengäa towe towe tänongadinque da guicapote ede weëninque, Bitö Teiyë Waëmö Awënë ïmi amönipa, ante baï badete todänitapa. 
Ayë ïinque badete todinque tömënäni opatawë ëmoncoo gä tadongadinque tömengä nämä weocoo da wëñadänitapa. Ayë ede tömengä ingante awë timpote gönoncete ante töö ëmente ente tao mäodäni gogacäimpa. 
Mänïñedë Tidëne quëwënongä Timönö guiquënë Adecantodo tönö Odopo tömëna wempo ïnongä inte tömengä yabeque gote pönongäimpa. Ïninque Itota ingante ente godinque ayönäni mäningä Timönö ñöwo wodo tebë goce cedinque pongä adänitapa. Ïninque tontadoidi, Bitö egodöe. Itota ingante möni timpoquïwë ente mongente goe, änäni ente mongente gocantapa. 
Mänömaï godinque Godogota näni äñömö mönö tededö “Ocataïnö” ïñömö Itota ingante ente pönänitapa. 
Mänïñömö pönäni ate wadäni, Nantate beyë bececäimpa, ante cedinque biïnömë näni wedenque tï nämë tönö mïidapë näni änömë adoyömö wempo cedëninque pede pönö ceyönäni tömengä önonque yede bedinque ede bedämaï ingantapa. 
Ayë tömengä ingante awë ñenquedïmë näni ente pönïwäa töö godöninque pönö timpodinque weë tïwadinque engë gantidënänitapa. Ængë gantidënäni ate wegöñongä tömënäni weetë tömengä weocoo ïnï ante, Æcänö quinca nö ta adinque tömengä mänincoo encecäimpa, ante weentodöninque adocooque adocooque ënänitapa. 
Ede nenque tömantadë ëñonte mänïñedë ince tömengä ingante ïinque timpote ede engë gantidënäni wegongacäimpa. 
Ayë, Itota wencecäimpa, ante quïnante apente änänii, ante tömänäni ponte adinque ëñencedänimpa, ante yewëmöninque, “Oodeoidi Awënë Odeye ïnongä ingampa,” ante yewëmöninque awempaa wo cedänitapa. 
Ayë wada në ö ente quëwënïna ïnate adoyedë tömengä tönö adocanque tömëmë ïnö adocanque dipëmë ïnö godö timpote gantidëdäni wegongadaimpa. 
Ïninque, Në ëñënämaï cedäni näni cabo tönö tömengä adocä ingampa, ante Wengonguï angä ëñente näni yewëmongaïnö baï ñöwo ïinque bagatimpa. 
Ayë wodo penta në godäni guiquënë Itota ingante godö babe ante badete todinque pica pica cedinque, —Bitö ïñempa Wengonguï teiyë waëmö oncö ince be tate wo ëwëninque mëönaa go adoöneque ïñonte do mënonguïmi inte ede, 
o togempote o togëwate ti weëninque ede quëwëmäwe. 
Ayë, Wengonguï quï, ante në godönäni ñënënäni tönö në wee odömönäni adobaï näni cabo nämäneque godongämë badete todinque, —Tömengä, Wadäni quëwencedänimpa, ante waa cecantawoo. Ñöwo ïñempa. Nämä beyenque eyepë cecampa diyë quëwenguingää. 
Idegoidi awënë odeye ingä ïninque tömengä ti weente gocä adinque mönitö weetë, Tömengä näwä Codito ingampa, ante pönëmaï wedö. Ante badete toyönäni në ö ëna tömengä tönö godongämë timpote wegöna ince adobaï Itota ingante pïïninque wëne wëne ante badete togadaimpa. 
Tecebecä pönï bayö tömäme ïñontobë wëmö badinque ayë ayaönäa weiganca më mämonte baï ïnimpa. 
Ïninque ayaönäa weiyonte Itota nanguï pönï yede äninque, “Edoi, Edoi, nëma tabatäni,” äninque mönö tededö, “Botö Wengonguïñaa, botö Wengonguïñaa, edö cete botö ïmote ëmö cete gobiyaa.” 
Ante wecä ëñëninque godämë ongönäni guiquënë, —Æ. Ediya wodi ingante aa pecä apa. 
Äñönäni adocanque do pogodo gote önetamö ente pöninque biïnömë baï önömenque ëninque aa bedonte nëëninque ede, Bececäimpa, ante cedinque cëwipaca pede ëënongantapa. —Ee aquënë quëwëedäni. Ediya wabänö ponte o togente pede weënongä abaimpa. 
Angä ate Itota ïñömö weetë ogë äninque ede ëmëwo guëmäninque wengacäimpa. 
Ïninque ede Wengonguï teiyë waëmoncönë weocoo odemö näni wee wodöincoo adoyedë önöneca ïnö teceguedë pönï tenguïmë weentapa. 
Mänömaï ogë äninque do wengä adinque tontadoidi awënë capitäö guiquënë, —Näwangä impa. Ïingä ïñömö Wengonguï Wengä ingaïnö ante pönenguënë, angacäimpa. 
Ayë onquiyënäni Mäadiya Mäagadadënä näni änongä, Otite tönö Tantiagomö badä Mäadiya, Tadömee, mänimpodäni adobaï oo gote gomö a ongönänitapa. 
Tömënäni ïñömö Gadideabe quëwengäñedë Itota mïñë gote pönö waa cedïnäni inte ñöwo pö gobe ongöninque pömö adänitapa. Itota Eedotadëë pö ëñongante wadäni onquiyënänique godongämë tee empote pönïnäni inte ñöwo pöninque a ongönänitapa. 
Oodeoidi näni, Gäwadecë ba ate guëmanguïöne inguimpa, ante näni täno ceöne ingatimpa. Ïninque gäwadecë oo ba ate wedinque, 
Adïmatea ïñömö quëwëningä inte Ootee, Wengonguï Awënë Odeye nempo mönö eyedënö quëwengëimpa, ante wänö conte baï quëwënongäimpa. Tömengä oodeoidi näni Apente Äincabo adocä ïnongä inte ñënengä ïnongäimpa. Tömengä ïñömö Pidato weca ñöwo guïñënämaï pö guiidinque, Itota wodi baö pönömi ente wëmoe, angantapa. 
Angä ëñëninque Pidato, Wa. Wabänö wengäï, ante pönente wedinque awënë capitäö ingante äñete pongä adinque, Do wengäï. 
Äñongante ede, Dobe wengäimpa, ante apënecä ëñëninque Pidato weetë Ootee ingante, Itota wodi baö ïnï o togente ëmäwe. 
Angä ëñëninque Ootee ïñömö ede waëmö weocoo nïno näni änoncoo godonte ëninque Itota wodi baö ïnï wi empote weë wi ëwadinque pede weënonte ente gocantapa. Ayë mänincoo wïni wïni caate dicamontaa wointatodë guidö ñö cete daga wëninque dicabo ede da pëñë pönö tee mönogacäimpa. 
Mänömaï ceyongante Mäadiya Mäagadadënä näni änongä tönö Otite badä Mäadiya mänimpodaque tömengä ingante näni da wënïñömö adatapa. 
﻿Tömënäni guëmanguïöne ïinque go ate Mäadiya Mäagadadënä näni änongä tönö Tantiago badä Mäadiya tönö Tadömee tömënäni ïñömö, Itota wodi baö öni pecëimpa, ante cedinque oguï waquï godonte ënänitapa. 
Ænte ate wacä tëmäna baquinque ñäö tece bayonte ïïnäni do godinque nenque tece më awë nänö tamöñedë Itota wodido pöninque, 
nämäneque änänitapa. —Dicabo näni moncadodinca ecänö tëï pïñengä inte pönö da tëñëna ate mönö guiite aquïï. 
Ante wedinque go gongente pömo ayönäni dicabo ñënengade pönï näni äninca ince dobe dicabo ñënengade pönï do da tëñëï a öñö adänitapa. 
Adinque tömengä wodido wäänë guiite ayönäni edëningä baï ingä doyencoo näämenta ëmoncoo wëñate tömëmë ïnö të contate a ongongä adinque onquiyënäni weetë ede ancai guïñente wedänitapa. 
Edëningä ïñömö, —Guïñente wedämaï ïedäni. Mïnitö, Itota Näatadeta quëwëningä ingante ede wadäni awë timpodäni ate në wëningä ingante ede diqui diqui mïmïni awedö. Tömengä ede dobe ñäni ömëmonte tao gocäimpa. Ïñömö ede de angampa. Ïintodë nänö öñontatodë ïñömö ede önontatoque ïï ataqueedäni. 
Ayë Pegodo tönö tömengä nänö në ëmïñënïnäni tömänäni ïnänite gode ante apënedinque mïnitö në adïmïni inte ïïmaïnö ante apënecemïnimpa. “Itota ïñömö täno Gadideabe godinque a ongöñongante mïnitö adoyömö godinque tömengä nänö änïnö baï godinque tömengä ingante acemïnimpa,” ante gote apënedäni. 
Ante apënecä ëñëninque, Æbänö ante mänömaï angää, ante ancai guïñente do do wäate wedinque onquiyënäni ïñömö Itota wodido abe tawë tao wodii wïnönänitapa. Guïñente wedönäni inte tömënäni wadäni ïnänite bee tëninque apënedämaï pe wëënegadänimpa. 
Itota tömënäni näni guëmänïöne go ate ïïmö baäneque do ñäni ömëmonte pö a ongöñongante Mäadiya Mäagadadënä tänocä agacäimpa. Ïingä onquiyengä ïñömö wëënëñedë wëneidi tiete ganca ïnäni ënempoyongante Itota wido cedongäimpa. 
Ñöwo ïñömö Itota mïñë näni quëwënincabo ayë ca wewëñönänite Mäadiya Mäagadadënä ince tömënäni ïnänite mäo apënecantapa. 
Itota ayë mïingä ingä atabopa, ante apënecä ëñëninque tömënäni wïï pönënänique ongongadänimpa. 
Mänömaï wïï pönënäni ate tömënäni näni Itota mïñë godincabo ince mënaa idöme gote ayöna Itota ince wacä baï bate cegongä adatapa. 
Ate wedinque tömëna wade godinque Itota mïñë näni godincabo wadäni ïnänite apënedinque, Mänömaï cegongä atamönapa, äna ëñëninque ede cöwë pönënämaï ingadänimpa. 
Ayë ate onte ganca ïnäni näni Itota mïñë godincabo cente tedete a cöñönäni Itota pö a ongongä adänitapa. Tömengä ïñömö, Mïnitö pönëegade impa. Wadäni, Itota do ede ñäni ömëmonte cegongä atamönipa, ante apënedäni ëñëninque mïnitö mïmö ömedëmïni inte wïï pönëmïnii, ante Itota pïingacäimpa. 
Ayë tömënäni ïnänite, “Wengonguï nänö badongaïnäni inguipoga tömäo quëwënäni ïñönänite mïnitö botö ïmotedö ante mäo tömänäni ïnänite watapë apënemïni ëñencedänimpa. 
Ede ecänö wede pönëninque epënë guiida tömengä botö godö ëmo beyenque quëwencecäimpa. Weetë në pönënämaï ingä guiquënë tömengä nänö apente pante wequinque pönënämaï ingampa. 
Botö cebo ate në pönënäni adobaï ede ïïmaï mä cedäni adinque wadäni do ëñencedänimpa. Botö ëmöwo apënedinque tömënäni wëneidi ïnänite wido cecedänimpa. Ayë wadäni tömënäni tededö mä tedecedänimpa. 
Ayë tente bei ongönäni incete wenguïmë bedäni incete wëne wëne badämaï incedänimpa. Ayë caate wedäni ïnänite gampodäni ate do waa bacedänimpa,” ante Itota apënegacäimpa. 
Ïinque tömënäni ïnänite apënecä ëñënäni ate ede Wengonguï öönedë engö cecä eidinque Wengonguï tömengä nänö tömëmë ïnö mönö Awënë Itota ïñömö të contagacäimpa. 
Ïninque tömengä nänö ëmïñënïnäni weetë ede tömäme wade godinque wabeca mäo wabeca mäo apënedäni ëñënänitapa. Mönö Awënë ince cecä ate tömënäni mä cedäni adinque në ëñënäni weetë, Nö impa, ante wegadänimpa. Mäninque ante yewëmonte impa.
﻿Ñöwodäni nanguï ïnäni ince, Mönitö weca ebänö ïinque cegatimpa, ante do yewëmonce cedänipa. 
Doyedë quëwënäni ïñömö, Æbänö cegatimpa, ante në agaïnäni inte mänïnö ante, Näwangä impa, ante në apënedäni badinque adode beyë ante në cedäni bagadänimpa. Tömënäni mönitö ïmönite adodö ante pönö apënedäni ëñentamönipa. Ïninque ïïnäni apënedäni möni ëñënö baï ñöwodäni weetë ede adobaï pönï ante yewëmonce cedäni ïninque botö ïñömö ede, Adobaïnö ante yewëmonceboimpa, antabopa. 
Teopido bitö ñënëmi pönï ïnömi inte ëñëmi. Botö ïñömö, Wëënëñedë ebänö mä pönï cegatimpa, ante ayë, Ñöwo ganca ebänö cete ï, ante ëñencete ante nanguï cedinque edemö ëñënïmo inte botö ede, Bitö Teopidobi acebiimpa, ante adodö adodö ante yewëmömopa. 
Wadäni odömonte apënedäni ëñëninque bitö weetë, Nö intawo, ante ëñencete ante cedinque botö yewëmöninta adinque ede do ëñencebiimpa. Mänömaïnö ante yewëmömo ae. 
Wengonguï quï, ante në godönäni pancadäniya Abiyaidi näni cabo ïñönänite adocanque Tacadiya ëmongacäimpa. Tömengä ïñömö Oodeabe awënë odeye Edode wodi nänö ingaïñedë, Wengonguï quï, ante në godongä ingacäimpa. Tömengä nänöogengä Aadöö wodi pëingä Editabeti ingacäimpa. 
Tömëna ïñömö näna gencaya ïnöna inte Wengonguï ayongante nö cete quëwëninque Wengonguï, Ïïmaï ceedäni, ante nänö wee angaïnö ante ëñente quëwëñönate wadäni, Ëñënämaï quëwënapa, ante edö cete anguïnänii. 
Editabeti owentacä inte wëñë mänämaï quëwëñongante wëñë de ä wedinque näna gencaya picëna badinque quëwengadaimpa. 
De ä wedinque quëwëñönate Tacadiya wodi tönö godongämë näni godoncabo näni godöñedë ba ïninque tömengä ïñömö, Wengonguï quï, ante godongantapa. 
Godöñongante tömënäni, Æcänö ñöwo guiidinque oguï waquï tanguingää, ante acete ante cedänitapa. Tömënäni cöwë näni ceï baï cedinque tömënäni ëmöwo wataa wataa yewëmöninque adoyömö da wëninque adotaque tadonte adänitapa. Ayönäni, Tacadiya ëmöwo impa, ante adinque änäni ëñëninque tömengä Awënë Wengonguï teiyë waëmö oncönë guiidinque oguï waquï tangantapa. 
Waodäni tömänäni, Ñöwo oguï waquï iya tangëimpa, ante yabecönë godongämë pöninque Wengonguï ingante apënegadänimpa. 
Tacadiya ïñömö tece tance ceyongä Wengonguï nänö da pönöningä anquedo tömënäni näni iya täimpaa gäänë tömëmë ïnö pö në gongente a ongongä acantapa. 
Adinque Tacadiya, Æbänö cequïï, ante ancai guïñente wecantapa. 
Weyongante anquedo guiquënë, —Tacadiya, guïñënämaï ïe. Bitö Wengonguï ingante apënebi ëñëninque tömengä bitö änö ante do cecampa. Bitö nänöogengä Editabeti ïñömö onguïñengä ingante mancecäimpa cebii. Mangä ëñacä adinque bitö tömengä ëmöwo, Wäö, pemoncebiimpa. 
Wëñengä waa pönï ëñacä adinque bitö watapë tocebiimpa. Wadäni nanguï ïnäni adobaï wëñengä ëñacä ate tocedänimpa. 
Wengonguï ince, Botö ayömo bitö wengä wadäni baï guiyä ïnämaï ñënengä pönï ingä abopa, angä beyë waodäni adobaï tömengä beyë ante adinque tocedänimpa. Yowepë biïnömë ince wapë ince tömengä tï nämë tömämë bedämaï incecäimpa. Wäänä cencadë ayë ongöñongante Wengonguï Teiyë Waëmö Önöwoca ince tömengäa pö guiicecäimpa. 
Ayë bitö wengä picengä badinque mäo apënecä ëñëninque idegoidi nanguï ïnäni Wengonguï gämënö poncedänimpa. 
Ayë Wengonguï Önöwoca ingante Ediya wodi nänö ëwocagaï baï adobaï ëwocadinque bitö wengä ïñömö adocä nänö tëï pïñengaï baï adobaï tëï pïñengä incecäimpa. Ïninque tömengä ïñömö mönö Awënë nänö ponguïnö ante täno beyente baï cedinque odömongä ate mempoidi wëñënäni ïnänite pönente waadete cecedänimpa. Ayë tömengä apënecä ëñëninque në ëñënämaï cedäni ince nö cete quëwënäni näni ëñënö baï nö ëñente cecedänimpa. Mänömaï cedinque bitö wengä adocä apënecä ëñente cedinque waodäni mönö Awënë nänö ponguïnö ante eyepë pönï cedinque tömengä ingante ante wänö concedänimpa. Mänömaïnö ante anquedo Tacadiya ingante apënegacäimpa. 
Angä ëñëninque Tacadiya weetë anquedo ingante apënedinque, —Ïñempa botö nänöogënä picënä ïnampa. Botö adobaï picëmo ïmopa. Ædö cete, Nö impa, ante ëñenguïmoo. 
Äñongä anquedo weetë, —Botö Gabodiedo ingaïmo ïmo apa änewëë. Wengonguï weca në ongömo ïñömote tömengä ïñömö, Botö watapë apënedö ante bitö Tacadiya ingante apënete pöe, ante da pönongä pontabopa. 
Ñöwo ïñömö botö änö pönënämaï ïmi inte bitö babetadebi badinque tededämaï ïñömite botö apënedö ante ïinque cebo ba ate tedecebiimpa, ante anquedo Tacadiya ingante apënecantapa. 
Mänömaï tedeyöna wadäni, Tacadiya taquingä, ante wänö cöninque, Wengonguï teiyë waëmö oncönë guiidinque eiquedö taquingää, ante wegadänimpa. 
Tömengä tadinque tededämaï ingantapa. Ayë godömenque tededämaï inte önompoque oo cepo oo cepo cecä adinque tömënäni, Wengonguï teiyë waëmö oncönë guiite ongöninque Tacadiya wïïmonte baï mä pönï adingä inte ñöwo ede babetadecä inte tacampa, ante wedänitapa. 
Wengonguï beyë ante cee, ante näni ïinque änïöne ganca cedinque Tacadiya wodi oncönë gocantapa. 
Mänïñedë ate tömengä nänöogengä Editabeti yedëmadä badinque ede önompo ëmempoque apäicä ganca oncönë wë womongantapa. 
Tömengä ïñömö ede, “Wëënëñedë, Owentabi ïmipa, ante pïïnäni webo adinque Wengonguï botö ïmote waadete pönö cedinque ñöwo weetë, Pïïnämaï incedänimpa, ante cecampa,” ante pönëninque Editabeti togacäimpa. 
Editabeti önompo ëmempoque go adoque apäicä yedëmadä nänö ïñedë Wengonguï tömengä anquedo Gabodiedo näni änongä ingante da pönongä pöninque Gadideabe Näatadeta näni quëwëñömö gocantapa. 
Godinque tömengä baquecä Mäadiya näni änongä weca pongantapa. Tömengä ingante Awënë Dabii wodi pëingä Ootee, Monguïmo, ante do äningä ïnongäimpa. 
Ïninque anquedo Gabodiedo Mäadiya weca pö guiidinque tömengä ingante, —Wengonguï nänö në waadebi inte ëñëe. Wengonguï bitö ïmite waa cececäimpa. Wadäni onquiyënäni ïnänite Wengonguï pönömenque pönö waa cedongä inte bitö ïmite ede godömenque waa pönï pönö cecä acëimpa. 
Ante tece apëneyongä tömengä ancai guïñëninque, Quïnö baï ï ante botö ïmote apënecää, ante wecantapa. 
Weyongante anquedo weetë, —Mäadiya, bitö guïñënämaï ïe. Wengonguï ince ede bitö ïmite nanguï waadete pönö acampa. 
Bitö ñöwo ede yedëmadä badinque bitö wëñengä onguïñengä mancebiimpa. Tömengä ëñacä ate bitö tömengä ëmöwo, Itota ingampa, ante pemoncebiimpa. 
Tömengä ïñömö ede nanguï tëï pïñente cecä incecäimpa. Ïninque tömengä ingantedö ante, Æibe pönï në Quëwengä Wengä ingaingä ingampa, ante apënecëimpa. Ayë Awënë Wengonguï ince tömengä ingante apënedinque, Bitö Awënë bayömi mëmë awënë odeye Dabii wodi nempo dodäni näni quëwengaï baï bitö nempo adobaï quëwencedänimpa, ante adocä Itota ingante pönongä ente Awënë Odeye bacecäimpa. 
Ïninque Aacoboidi tömengä nempo quëwëñönänite tömengä cöwë tömënäni Awënë Odeye incecäimpa. Tömengä nänö Awënë Odeye inguïmämo ïñömö ede de badämaï ingëimpa, ante Wengonguï nänö da pönöningä Mäadiya ingante angantapa. 
Mäadiya weetë tömengä ingante, —Botö ïñempa onguïñengä tönö mönämaï inte wëñë edö cete manguïmoo. 
Ante weyongante anquedo weetë ede, —Wengonguï Teiyë Waëmö Önöwoca ince bitö weca poncecäimpa. Wengonguï Æibe Quëwënongä tömengä nänö tëï pïñënö ince wee owo baï cececäimpa. Mänömaï beyë bitö Wëñengä Onguïñengä ince Teiyë Waëmö ëñacä ate, Wengonguï Wëñengä ingampa, ante pemoncedänimpa. 
Ayë godömenque apënebo ëñëe. Editabeti bitö guiidengä ïñömö picengade pönï ïñongante, Owentacä ingampa, ante tededänitawo. Incete tömengä picengadecä ince dobe ede önompo ëmempoque go adoque apäicä yedëmadä inte tömengä wëñengä ede onguïñengä ingante ënengampa. 
Ïñempa quïëmë ante Wengonguï nänö änönö ante tömää ede cöwë cecëimpa. 
Ante anquedo angä ëñente wedinque Mäadiya, —Mönö Awënë beyenque në cebo ïmopa. Bitö änö baï Ao ämo bacëimpa. Ante apënecä ëñëninque Wengonguï nänö da pönöningä ince ëmö cete wade gogacäimpa. 
Mänïñedë ate Mäadiya wodi wade godinque änämënë quingë eidinque Oodeabe quëwënäni näni quëwëñömö adoyömonque ince pöninque, 
Tacadiya oncönë pö guiidinque Editabeti ingante, Waa quëwëmi, angantapa. 
Mäadiya mänömaï apënecä ëñëninque Editabeti wodi wengä cencadë ongöninque wogei wogei tocantapa. Editabeti ïñömö Wengonguï Teiyë Waëmö Önöwoca ince tömengäa pö guiicä ïninque edemö pönï ëwocacä bacantapa. 
Mänömaï badinque adocä ogë tededinque, —Mönö onquiyencabo ïñömonte bitö adobique bitö waa toquinque impa, angantapa. Wengonguï wamöni ïmönite pönömenque waadedinque bitö ïmïnite godömenque nanguï waadecampa. Bitö në ënënongä ingante Wengonguï nanguï waadecä beyë tömengä adobaï tocecäimpa. 
Botö önömoque ïñömote bitö ïñömö mönö Awënë badä ïnömi inte ede botö weca quïnante pömii. 
Tece ede apënebi önömonca ëñëñömo botö cencadë në ongönongä ince wogei wogei watapë tocä ae. 
Mönö Awënë bitö ïmite nänö änïnö ante bitö ïñömö, Tömengä cöwë cececäimpa, ante pönëninque bitö toquinque ede në pönëmi ïmitapa. 
Editabeti mänömaï apëneyongä Mäadiya weetë ämotamïni ante baï ïïmaï angacäimpa. “Botö mïmöno pönëninque, Mönö Awënë ïñömö ede waa pönï mönö ïnongä ingampa, ante watapë apënebopa. 
Ayë, Quëwencebiimpa, ante botö ïmote në Ængä ïñongante botö Wengonguï ingante ante pönëninque ede watapë tote ëwocabopa. 
Botö tömengä ingante në cedömo inte önömoque pönï ïñömote tömengä weetë botö ïmote waa acampa. Ïincayë nänömoidi weë ïincayë nänömoidi weë ïnäni tömänäni botö ïmotedö ante apënedinque, Tömënä ïñömö Wengonguï nänö në waadedä ingadäimpa, ante apënecedänimpa. 
Wengonguï në Tëï Pïñënongä inte botö ïmote pönö nanguï cecä beyenque ede apënecedänimpa. Tömengä ëmöwo ïñömö ede Teiyë Waëmö ëmongampa. 
Ayë ïincayë nänömoidi weë ïincayë nänömoidi weë ïnäni tömengä ingante guïñente ceyönänite tömengä weetë waadete pönö waa cececäimpa. 
Tömengä në tëï pïñënongä inte tömengä önompoca cete baï nanguï cecantapa. Ayë wadäni, Tömëmoque waëmö ïmopa, ante önöwëninque pönënäni ïnänite tömengä angä näwë godänitapa. 
Ayë awënëidi näni të contaimpaa ongöñönänite tömengä tömënäni ïnänite wido cecä godänitapa. Weetë önönänique ïnänite engö cecä contadinque tömënäni weetë awënëidi baï badänitapa. 
Ayë gue ënente wedäni ïñönänite tömengä waa pönï cenguï godongä ëninque tömënäni tömo pönï cënänitapa. Weetë nanguï ëadäni tömënäni ïnänite da godongä godinque ömepodäni inte godänitapa. 
Mönö idegocabo ïñömö tömengä ingante në cemö ïñömonte tömengä mönö tönö godongämë cecantapa. Ayë, Waadete botö pönö waa cegaïnö baï adodö ceceboimpa, ante pönëninque tömengä ñöwo pönö waadete waa cecä ëmompa. 
Abadäö wodi pëïmö ïñömonte tömengä mönö mëmëidi ïnänite nänö angaïnö baï cedinque, cöwë ñimpo cedämaï inte pönö waadete cecampa.” 
Ante Mäadiya wodi ämotamïni ante baï angantapa. Ayë Editabeti weca mëa go adoque apäicä quëwente ate ayë ate tömengä oncönë gogacäimpa. 
Editabeti wodi guiquënë oo pönï ënëninque tömengä wëñengä onguïñengä mangacäimpa. 
Ayë tömengä guiidënäni tönö godongämë quëwënäni ïñömö, Æ mönö Awënë wïï pïingä inte Editabeti ingante edemö waadete waa cecampa, ante tece ëñëmönipa, äninque Editabeti tönö godongämë togadänimpa. 
Ayë adoque Wengonguï itedë go ate wëñengä ingante ëmontaique ëö togence cedäni ïñömö godongämë pöninque tömengä wempo ëmöwo baï ante, Tacadiya, ante pemonce cedänitapa. 
Ceyönänite wäänä Baa äninque, —Tömengä ëmöwo Wäö ëmoncecäimpa, ante wee angadäimpa. 
Äñongante tömënäni weetë, —Ïñempa bitö guiidënäni Wäö ëmönämaï. De ämönänipa. 
Äninque wempocä ingante ömö cedinque, Æmongänö ëmonguingä ämii, ante odömömi amönii. 
Äñönänite tömengä tededämaï ïnongä inte önompocaque odömongä adinque yewëmöinta ëninque pede pönönäni ate tömengä ïñömö ede, “Tömengä ëmöwo Wäö ëmoncecäimpa,” ante yewëmongä adinque tömänäni ede guïñente wegadänimpa. 
Yewëmongä ate tömengä önonguënëwa ñïmë ceguënëwate baï baguënëwate ate ede tömengä ogë tededinque Wengonguï ingante, Waa pönï cebi abopa, ante watapë ede apënecantapa. 
Ïninque mänïñömö godongämë quëwënäni tönö Oodeabe änämënë quëwënäni tönö tömänäni, Mänömaï batimpa, ante nanguï tededänitapa. 
Tededäni ëñëninque në ëñënäni weetë, “Ïingä wëñengä ïñömö ebänö nänö baquinque ede pequingä,” ante tömänäni godongämë wegadänimpa. Ede tömengä tönö Wengonguï godongämë cecä ingacäimpa. 
Wëñengä wempocä Tacadiya guiquënë Wengonguï Teiyë Waëmö Önöwoca ingante ëwocadinque Wengonguï beyë apënedinque ämotamïni ante baï apënecantapa. 
“Mönö idegocabo Wengonguï ïñömö adocä mönö Awënë ïñongante mönö tömengä ingante waa ate watapë apënecëimpa. Tömengä ïñömö, Botö quïnäni bate abe tawente baï quëwencedänimpa, ante tömengä do ence pongä acëimpa. 
‘Önömoncawë wee ëmoncate baï wee gompocecäimpa,’ ante cedinque tömengä mönö ïmonte në enguingä ingante da pönongä pöninque ïingä weetë engä beyenque quëwëmompa. Wengonguï ingante në cegaingä awënë odeye Dabii wodi pëingä ïnongä inte tömengä mänömaï cecä beyenque quëwëmompa. 
Wengonguï ïñömö tömengä beyë në apënegaïnäni teiyë waëmö ingaïnäni ïñönänite tömënäni tönö apënedinque, Cöwë ceceboimpa, ante nänö apënegaïnö baï ñöwo ede ïinque cecampa. 
Mönö ïñömö në pïinte änäni nempo ongöñömonte tömengä, Pïinte cedänipa, ante adinque mönö ïmonte gä pe empote ö engä beyenque quëwëmompa. 
Mänömaï cedinque tömengä mönö mëmëidi ïnänite nänö angaïnö baï cedinque ñöwo waadete pönö cecampa. Ayë, Botö pönö cebo ate mïnitö Ao ämïni ïninque mönö godongämë wee cete quëwengëimpa, ante tömengä teiyë waëmö nänö angaïnö ante cöwë pönënongä inte ñöwo ïinque cecampa. 
Ede mëmë Abadäö wodi ingante, Botö në Quëwëmo ingaïmo inte nöingä ämopa, ante Wengonguï ïïmaïnö ante nänö pönö cequïnö ante nö apënegacäimpa. 
Abadäö ëñëmi. Në pïinte cedäni nempo wewëñömïnite botö gä pe empote ö ëninque pönö cebo ate eyepë badinque mïnitö weetë guïñënämaï inte botö Wengonguï ïmo beyë cecemïnimpa, ante Wengonguï në pönö cequingä inte apënegacäimpa. 
Wengonguï ïñömö ede, Mïnitö teiyë waëmö ëwocadinque mïni quëwenganca botö weca nö pönï cete quëwencemïnimpa, ante pönö cecä ingacäimpa,” ante wëñengä mempocä Tacadiya wodi apënecantapa. 
Ayë wëñengä ingante tömengä ïïmaï ante godömenque apënecantapa. “Botö wëmi bitö ïmite botö weetë apënebo ëñëe, angantapa. Në Æibe Pönï Quëwengä beyë bitö në apënebi ïnömi ïmipa, ante bitö ïmitedö ante apënecedänimpa. Mönö Awënë taadö pïnongëimpa, ante bitö ede täno beyente gote baï cedinque, 
mönö Awënë quïnäni ïnänite ïïmaï ante odömonte apënecebiimpa. Wëne wëne mïni cedö ante Wengonguï pönö ñimpo cecä ate mïnitö ïñömö ede, Tömengä engä beyenque mönö quëwenguï impa, ante do ëñencemïnimpa, ante apënebi ëñencedänimpa. 
Ede mönö Wengonguï ince mönö wëne wëne wedönö ante waadete pönö waa cedinque, öönedë Quëwengä ingante mönö weca da pönongä pöninque nenque tece tamö baï ëmongä acëimpa. 
Mänömaï cedinque mönö wenguïmämo beyë wëmö ïñömö awedö, ante weyömonte tömengä ponte a ongongä adinque mönö nenque pämo oo tote baï quëwëmompa. Ayë, Mïnitö mïni gänë pönente quëwenguïnö taadonque poncemïnimpa, ante tömengä töö ëmente mämongä pömompa.” Mänömaïnö ante Tacadiya wodi tömengä wëñengä ingante apënegacäimpa. 
Wëñengä ïñömö do pedinque önöwoca tëï pïñente ëwocagacäimpa. Idegoidi weca tömengä nänö ponte a ongonganca önömeca quëwengacäimpa. 
﻿Wäö idegoidi weca nänö pöñedë ïinque bayonte awënë Tetedo Agoto ïñömö, Æpomïnidö ïmïnii, ante acete ante cedinque odömäno öme në quëwënäni ïnänite ede, Mïnitö ëmöwo tömämïni yewëmoncemïnimpa, angacäimpa. 
Tidiabe awënë Tidënio ingäñedë odömäno awënë täno angä. 
Ëñëninque adocanque tömengä mëmëidi näni quëwengaïñömö wacä tömengä mëmëidi näni quëwengaïñömö tömänäni yewëmoncete ante ede go go cegadänimpa. 
Ïninque Oodeabe Awënë wodi Dabii wodi pëingä ïnongä inte Ootee ïñömö Gadideabe Näatadeta näni quëwëñömö quëwëninque adobaï tömengä mëmë Dabii wodi nänö quëwengaïñömö Bedëë ïñömö gogacäimpa. 
Ede Ootee nänöogengä inguingä Mäadiya yedëmadä ïñongante tömëna näna gencaya inguïna guëa yewëmonce godatapa. 
Bedëë ponte quëwëñöna Wëñengä ïñömö ïinque pedinque 
bamoncadengä ince onguïñengä inte ïïmaï ëñagacäimpa. Mänïñömö monguï incönë ïñömö mänïñedë eyede pönï goti ongönäni ate wedinque tömëna weetë cënënäni cenguï oncontaidë guiyantaidë go guiida ate Wëñengä ëñacantapa. Ïninque guiyantaidë ëñacä ate wäänä Wëñengä ingante weocoo wïni wïni caadinque cënënäni cenguincadedë ñö cedä öñongantapa. 
Idegoidi cënïnäni obegaidi näni änönäni ïñönänite në aawënäni ïñömö eyepancadë adoöne woyowotë a cönönänimpa. 
A cöñönäni mönö Awënë anquedo ponte a ongöñongä mönö Awënë nänö ñäö ëmönö beyenque godongämë guïnë gongë adinque në aadäni ancai guïñente wedänitapa. 
Anquedo ïñömö tömënäni ïnänite, “Guïñënämaï ïmäewedäni. Mïni nanguï ëñente toquinque ante botö ñöwo watapë apënebo ëñëedäni. Mïnitö tönö inguipoga tömäo quëwënäni adobaï adode beyenque watapë tocemïnimpa. 
Mönö Awënë Codito ïñömö, Æ̈mo beyenque quëwencemïnimpa, ante në Ængä baquingä ïnongä inte do ede ëñacantapa. Ede mïnitö beyë ante tömengä ñöwoöne ince awënë Dabii wodi nänö quëwengaïñömö ëñacantapa. 
Nö impa, ante gote acemïnimpa. Wëñengä ingante wäänä wïni wïni caadinque ede cënïnäni cenguincadedë ñö cedä ate a öñongä adinque mïnitö, Nö impa, ante ëñencemïnimpa.” 
Ante anquedo äñongä wadäni nanguï ïnäni öönedë owodäni ince ïñontobë tontadoidi ongönäni baï tömengä tönö godongämë ponte a ongöninque ämotamïni ante baï äninque Wengonguï ingante ïïmaï ante watapë apënedänitapa. 
“Wengonguï eibe pönï quëwënongä inte ede ñäö apäite baï ëmongänö anguënë. Tömengä inguipoga ïñömö waadete pönö cecä beyenque mïni waocabo ede gänë pönenguïmïnidö anguënë.” 
Ante ämotamïni ante baï äninque anquedoidi öönedë adodö wade eite godäni ate në aawënäni ïñömö näni cabo tededinque, —Mönö Awënë mönö ïmonte apënecä mönö ëñënö ante, Æbänö cecäï, ante mönö Bedëë gote edemö acëimpa. 
Äninque pogodo ponte ayönäni Mäadiya tönö Ootee a ongöñöna Wëñengä ïñömö cënïnäni cenguincadedë a öñongä adänitapa. 
Ïinque adinque wade godinque, Wëñengä ebänö ingää, ante anquedo apënecä näni ëñënö ante gode ä gode ä cete wayömö wayömö quëwënäni ïnänite tededäni ëñënänitapa. 
Ëñëninque tömänäni weetë, Në aawënäni ebänö ante apënedäni, ante guïñente wedänitapa. 
Mäadiya guiquënë, Wëñengä ebänö ingä änänii, ante nämä pönëë congantapa. 
Në aawënäni guiquënë, Wengonguï ñäö apäite baï ëmönongä inte pönö waa pönï cecä ëmönipa. Ede anquedo nänö apënedö baï do cecä amönipa, ante apënedinque eyepancadë ocë ëmente gogadänimpa. 
Ayë, Adoque Wengonguï itedë go ate ëmontaique ëö togengëimpa, ante idegoidi cöwë näni ceï baï cedinque Wëñengä ingante ëö togënänitapa. Ayë Mäadiya yedëmadämaï nänö ïñedë anquedo nänö pemönïnö baï äninque mempoda Wëñengä ëmöwo ante, Itota, pemongadaimpa. 
Wäänä mänimpoöne wepë näate ïnampa, ante Möitee wodi nänö angaimpoöne ïinque go ate tömëna, Wëñengä ïñömö Wengonguï Awënë quï ingampa, ante mönö godongëimpa, ante tömengä ingante Eedotadëë ïñömö ente gogadaimpa. 
Ede, “Onguïñënäni bamoncadënäni tömänäni teiyë waëmö bacedänimpa, ante tömënäni Wengonguï Awënë nempo pede godongëimpa,” ante Awënë Wengonguï nänö angaïnö ante ëñëninque Mäadiya tönö Ootee do cedatapa. 
Ayë, Equemöna näna gencaya, Wengonguï quï, ante godongëimpa. Wïï mänömaï cete tece wengä wengä peda mënaa ïnate godongëimpa. Ootee tönö Mäadiya ïñömö mänömaï cedinque, Wengonguï quï impa, ante mënaa ïnate ente pöninque pede godöna engacäimpa. 
Mänïñedë adocanque ede tömengä ëmöwo Tïmeönö Wengonguï beyenque ante nö cedongä inte Eedotadëë ïñömö quëwengacäimpa. Idegoidi wampo pönente quëwencedänimpa, ante Wengonguï eyedënö edemö cequingää, ante tömengä wänö cönonte quëwënongäimpa. Ayë Wengonguï Teiyë Waëmö Önöwoca ingante tömengä cöwë ëwocacä ïnongäimpa. 
Wengonguï Teiyë Waëmö Önöwoca do apënecä ëñëninque Tïmeönö wodi ïñömö, Botö ayë wënämaï mïïmö quëwëmoyedë mönö Awënë Codito ingante aquïmo ïmopa, ante do ëñëningä ïnongäimpa. 
Ñöwo ïñömö Wengonguï Önöwoca angä ëñëninque tömengä Wengonguï oncö ñënencönë yabecönë pö guiicantapa. Mänïñedë Itota mempoda ïñömö idegoidi wee ante näni cegaïnö baï cecete ante cedinque Wëñengä Itota ingante ente pö guiida. 
Adinque Tïmeönö ïñömö ede Wëñengä ingante bei ongonte pe mäninque Wengonguï ingante, Tömëmi waa toquinque mönitö ïmönite pönö cebipa, ante apënecantapa. 
“Bitö Teiyë Awënë ïnömi inte ëñëmi. Bitö ïmite në cebo ïñömote bitö doyedë, Cebo acebiimpa, angabiimpa. Ïninque bitö änïnö baï ñöwo ede ïinque cebi adïmo ïñömote bitö ämi ate wente goboe. 
Ede bitö, Quëwencemïnimpa, ante në Ænguingä ingante ñöwo da pönömi ponte ëñacä do abopa. 
Mänömaï cedinque bitö, Wadäni näni cabo wadäni näni cabo waodäni tömänäni acedänimpa, ante cedinque bitö në Ænguingä ingante ñöwo da pönömi ponte a ongongä acëimpa. 
Idegoidi ïnämaï ïnäni ince tömënäni näni cabo näni cabo ince edonque acedänimpa, ante cedinque bitö da pönömi pöninque tömengä ñäö apäite baï a ongongä acedänimpa. Ayë möni idegocabo ïñömönite bitö, Wëñengä engä beyenque botö quïmïni ïñömö ñäö baï waëmö pönï ëmöninque quëwencemïnimpa, ante pönö cebi abopa.” 
Ante ämotamïni ante baï Tïmeönö wodi, Wëñengä ebänö cequingä ingää, ante tedecä ëñëninque Wëñengä mempo tönö tömengä badä ïñömö guïñente wedatapa. 
Tïmeönö weetë, Mïna waa toquinque ïingä Wëñengä ingante ëmïnapa, ante apënedinque tömengä badä Mäadiya ingante ïïmaï ante godömenque apënecantapa. —Picengä badinque ïingä Wëñengä cecä beyenque idegoidi pancadäniya të go weente baï weyönäni pancadäniya weetë engë gantite baï quëwencedänimpa. Wengonguï ïñömö, Wëñengä ingante ate ëñencedänimpa, ante odömonte ceyongä pancadäniya weetë adocä ingante godö pïinte tedecedänimpa. 
Ante apënedinque Tïmeönö ïñömö Mäadiya ingante apënecantapa. Mänömaï bayonte, Nanguï ïnäni ebänö ante mïmöno pönënänii, ante edonque acëimpa. Bitö ïñömö yaëmë yete baï wewente ëwocacebiimpa, ante apënegacäimpa. 
Ayë wadä ïñömö Wengonguï beyë në apënedä ïñömö tömënä ëmöwo Änä adobaï ongönantapa. Atedoidi näni cabo ïñönäni adocanque Pänoedo wënä ïnönä inte tömënä picengadedä ingadäimpa. Tömengä ïñömö baquecäñedë möninque nänöogengä tönö önompo ëmempoque go mëa wadepo quëwente ate onguïñengä guiquënë näñe wengacäimpa. 
Onquiyënä ïñömö ñöwo otenta i coatodo wadepo nänö ëñagainganca owempoïnä quëwënä inte tömënä Wengonguï oncö ñënencönë yabecönenque cöwë quëwëninque taodämaï ïnönäimpa. Itedë woyowotë tömënä cöwë, Wengonguï ingampa, ante waa cedinque Wengonguï ingante apënecete ante wantepiyë cënämaï quëwënä ïnönäimpa. 
Tömënä ñöwo eyepë pönï mämö bee tëninque Itota ingante adinque Wengonguï ingante waa ate pönëninque apënecantapa. Ayë wadäni, Mönitö Eedotadëë ïñömö quëwëmöni ïñömönite Wengonguï eyedënö pönö cecä beyë abe tawente quëwenguïmönii, ante në wänö cönäni ïnänite dodä Änä ïñömö Wëñengä ingante do adïnä inte, Wëñengä në Ænguingä inte do ëñate pongä atabopa, ante cöwë apënedä ëñengadänimpa. 
Ayë mänïï, Awënë Wengonguï, Ïïmaï ceedäni, nänö angaïnö ante ïinque cete ate Ootee näni wencabo Gadideabe gocete ante wade godinque Näatadeta tömënäni näna quëwënïñömö pongadänimpa. 
Wëñengä ïñömö ede picengä pedinque tëï pïñengä bacantapa. Ayë ocai encacä inte nanguï ëñente bagacäimpa. Ayë Wengonguï waadete pönö apënecä ëñente ëwocadinque tömengä në waadete pönö cecä ingacäimpa. 
Wodo penta gogaïöne baï Patowa mönö ëëmë cenguïöne ñöwo impa, ante pönëninque idegoidi Patowa ante Eedotadëë godinque ëëmë cedönänimpa. Itota mempoda adobaï Patowa näni ämë cöwë ceyedë wadepo ïñö wadepo ïñö Eedotadëë goda ingadaimpa. 
Ïninque Itota dote wadepo ïñonte Wengonguï beyë ante ëëmë cöwë näni cedö baï Ootee näni wencabo do gote cedänitapa. 
Æ̈ëmë tömää ïinque cedinque oncönë poncete ante taadonque pöninque mempoda adämaï ïñönate Itota guiquënë Eedotadëë ïñömö ayë quëwengantapa. 
Godongämë mönö poncabo tönö pongä ïmaingampa, ante pönëna inte taadö tömää itedë pöninque tömëna guiidënäni weca tömëna ëmigoidi weca diqui diqui mince ceyöna, 
ede de angä. Ate wedinque tömengä ingante diqui mincete ante Eedotadëë adodö ocë ëmente gogadaimpa. 
Mëönaa go adoöneque ïñonte diqui diqui minte ate ede Wengonguï oncö ñënë oncönë yabecönë pö guiite ayönate Itota ïñömö në odömönäni weca ëñëë cöninque, Æbänö ï, Æbänö cequïï, ante angä adatapa. 
Tömengä apënecä ëñëninque tömänäni, Æ tömengä ïñömö ocai në encacä waa ëñengä amönipa, änänitapa. Ayë, Itota ingante, Æbänö ï, ante änäni ëñëninque tömengä weetë nö apënecampa, ante wedinque tömänäni guïñente wedänitapa. 
Mempoda ïñömö mänïñömö pö guiite ayöna Itota mänömaï cecä adinque guïñente wedatapa. Tömengä badä tömengä ingante, —Botö Wëmi ëñëmi. Mönatö ïmönate quïnante mänömaï cebii. Ïñempa bitö wempo tönö mönatö bitö ïmite ante ancaa diqui diqui minte wewentamönapa. 
Äñongante tömengä weetë, —Mïnatö ïñempa, Mempocä oncönë Itota ongonguënengä ingampa, ante ëñënämaï ïmïnatawo. Quïnante wayömö diqui diqui mïmïnatawo. 
Äñongante, Æbänö ante angää, ante edemö ëñënämaï ïnatapa. 
Tömengä weetë mempoda mïñë gote Näatadeta pöninque tömëna näna änö ante cöwë ëñente cecantapa. Wäänä guiquënë tömengä nänö cedïnö ante nämä pönëë congä ingacäimpa. 
Itota ïñömö ede nanguï ëñengä bate pedongäimpa. Picengä bayongante Wengonguï tönö waodäni adobaï tömengä ingante cöwë godömenque godömenque waadete adönänimpa. 
﻿Tibedio quinte wadepo tömäme awënë nänö ïnöñedë Pontio Pidato wodi näni änongä adoyedë Oodeabe awënë ïñongante Edode weetë Gadideabe awënë ïnongäimpa. Adoyedë ïñömö Edode wodi nänö tönïñacä Pedipe Itodeabe Todacönitebe awënë ïñongä Ditäniato wodi adoyedë Abidëniabe awënë ïnongäimpa. 
Mänimpodäni mänïöme awënëidi ïñönäni Änato wodi tönö Caiapato wodi adoyedë, Wengonguï quï, ante në godöna ñënëna pönï ïnöna ïnönaimpa. Tömëna näna ïnöñedë adoyedë ede Tacadiya wodi wengä Wäö ingante önömeca ïñömö ayë quëwëñongante Wengonguï apënegacäimpa. 
Wäö wodi ïñömö Oododänonga ömaaque go tömäo cegöninque ïïmaï apënecä ëñënänitapa. Mïnitö, Idewaa wëne wëne cete awedö, ante ocë ëmente Wengonguï gämënö pöedäni. Ayë, Wëne wëne botö cedïnö ante Wengonguï pïïnämaï inte pönö ata cepocä quëwëmopa, ante edonque acëimpa, ante odömöninque epënë guiiedäni, ante Wäö angacäimpa. 
Mänömaï cedinque Wengonguï beyë në apënegaingä Itaiya wodi ïïmaï ante nänö yewëmonte apënegaïnö baï Wäö adobaï cegacäimpa. “Adocanque önömeca ongöninque ïïmaï ante yede tedecä ëñencedänimpa. ‘Awënë nänö ponguïnö ante tee monte baï cedinque, taadö töïnö pïnonte baï ceedäni. 
Onquiyabo ince änanquidi ince, Mëmö pönï bacëimpa, ante ëë wocëimpa. Biyöne ïñömö tee möninque mëmö pönï badongëimpa. Taadö idiquibë ïñonte töïnö pïnongëimpa. Wëne wëne ïñonte waïnö pönï taadö badongëimpa. 
Taadö mänömaï mëmö pönï ba ïninque tömäme quëwënäni ince, Wengonguï pönö engä beyenque mönö quëwenguïnö impa, ante edonque acedänimpa,’ ancecäimpa.” 
Ante yewëmonte ongompa cemïnii, ante Wäö wodi epënë guiicete ante pönäni nanguï ïnäni ïñönänite ïïmaï angantapa. “Mïnitö ïñömö tente pëïmïni baï inte në babe cemïni ïninque ede ëñenguënë quëwëmïni. Wengonguï nänö pïinte panguïmämo ante ede, Wënompadäni, ante ecänö äna ëñëninque mïnitö wodii wïnonte pömïnii. 
Wengonguï Awënë gämënö mïnitö ocë ëmente ponce cemïnitawo. Nö nö pömïni ïninque ede në ocë ëmente pönäni wainca incate baï waa cedäni baï mïnitö ïñömö ede adobaï waa ceedäni. Mïnitö nämäneque pönëninque, ‘Mönitö mëmë Abadäö wodi pëïmöni ïmöni beyenque Wengonguï mönitö ïmönite waa acecäimpa,’ ante nämä wee ance cemïnitawo. Ïñempa Wengonguï angä baï Abadäö wodi pëïmïni mïni ïnö baï dicacoo ince dobe adobaï bacedönïï apa änewëmïnii. 
Awë ïñömö wainca incadämaï ï ïninque ede do yete gongapamö iya tangëimpa. Awë yecete ante awenca eyewa nëënäni baï Wengonguï nänö panguïmämo ïñömö ede oo pönï pö apa quëwëmïnii,” ante Wäö apënegacäimpa. 
Angä wedinque godongämë ongönäni pancadäniya weetë, Mänömaï ï ïninque ebänö cequënëmöni ïmönii. 
Äñönänite Wäö, —Weocoo mencooga në mangä ïñömö weocoo ömaacä ingante adocooque godongä encecäimpa. Cenguï në ëacä adobaï cenguï ömepocä ingante godongä encecäimpa, angantapa. 
Ayë odömäno awënë nänö äninta në ënäni guiquënë adobaï epënë guiicete ante pöninque Wäö ingante änänitapa. —Në odömömi ëñëmi. Mönitö ïñömö ebänö cequënëmöni ïmönii. 
Äñönänite tömengä weetë, —Mïnitö awënë, Mänimpota, ante nänö änimpota ante wadäni ïnänite ämïni pede pönönäni eyepë ëninque mïnitö weetë, Tömëmöni quï, ante godömenque änämaï ïedäni, angantapa. 
Ayë tontadoidi adobaï tömengä ingante, —Mönitö guiquënë ebänö cequënëmöni ïmönii. Äñönänite Wäö wodi ïïmaï angantapa. —Mïnitö wacä tömengä nänö godonte ëinta ö encete ante pemënënämaï ïedäni. Ayë wacä wëne wëne cedämaï ïñongante mïnitö, Wëne wëne cebitapa, ante babe wapiticë änämaï ïedäni. Ayë mïnitö cedï beyë mïnitö awënë eyepë pönongä ëninque piyënë cete godömenque ëïnente wedämaï ïedäni, angantapa. 
Äñongante godongämë ongönäni ïñömö, Wengonguï doyedë, Codito ponguingä, ante nänö në angaingä ïñömö ede ïingä Wäö wabänö ïmaingampa, ante önöwënenque pönënäni inte ede, Wäö ebänö cequingää, ante acete ante a ongönänitapa. 
Wäö weetë tömänäni ïnänite apënedinque, “Botö guiquënë näwangä mïnitö ïmïnite epënë guidömo guiimïnipa. Ïincayë ate në Ponguingä guiquënë tömengä ïñömö näwangä ñënengä pönï ïñongante botö guiquënë guiyämo ïnömo inte tömengä awencata ince edö cete ñï cequïmoo. Tömengä ïñömö mïnitonga gonga becote baï cedinque Wengonguï Teiyë Waëmö Önöwoca ingante ede da pönongä encemïnimpa. 
Waocä, Todigo tömëmö wati wati tënöninque botö tënönïñömö önömancaque baquinque botö waïña tömämö oncönë da wenceboimpa, ante timpode nëente wo ëentodö wo ëentodö cedinque ontapocoo weëincoo wade ñëmente wo ëwengampa. Waocä mänömaï wo ëwencete ante timpode nëengä baï mönö në Ponguingä ïñömö adobaï oo pönï apente ancecäimpa. Ede waëmö ïnäni ïnänite apente ëninque tömengä ontapocoo baï ïnäni ïnänite gonga cöwë becoyömö iya tangä gonte wecedänimpa.” 
Mänömaïnö äninque Wäö wodi godömenque wade wade apënedinque tömënäni ïnänite, Ämo ëñëmaïmïnipa, angacäimpa. Ayë, Codito ingantedö ante watapë apënecä ëñengadänimpa. 
Incete tömengä pancabaa Awënë Edode ingante, Bitö tönïñacä nänöogengä Ædodiya ingante mömii, ante pïïninque Edode nänö wïwa cedïnö ante tömänö ante pïingä adinque, 
Edode wodi guiquënë godömenque wïwa cedinque Wäö ingante tee mönecä wegacäimpa. 
Mänïï Wäö tömänäni ïnänite epënë nänö guidöñedë Itota ingante adobaï guidongä guiicantapa. Guiite ate Wengonguï ingante apëneyongä ööne wi ënete baï bayonte ede 
Wengonguï Teiyë Waëmö Önöwoca equemö weë contate baï tömengäa edonque pönï weë guiicä ate öönedë apënedinque, —Bitö botö Wëmi botö në waadebi ïmipa. Bitö ïmite waa adinque waa tobopa, ante öönedë apënecä ëñengacäimpa. 
Todëinta wadepo nänö ëñagaïñedë ïinque bayonte Itota mänïñedë täno cecä ingacäimpa. Tömengä ingante në pepogadongä ïñömö Ootee ïñongante wadäni, Itota wempocä ingampa, ante pönënönänimpa. Ootee wodi mempo weë Edii wodi ingacäimpa. 
Edii wodi mempo weë Mäatato, Mäatato wodi mempo weë Debii, Debii wodi mempo weë Mëedequi, Mëedequi wodi mempo weë Cäna, Cäna wodi mempo weë docä Ootee wodi ingacäimpa. 
Mänïï docä Ootee wodi mempo weë Mäatatia, Mäatatia wodi mempo weë Ämoto, Ämoto wodi mempo weë Näacö, Näacö wodi mempo weë Etedi, Etedi wodi mempo weë Näagaï ingacäimpa. 
Näagaï wodi mempo weë Mäato, Mäato wodi mempo weë docä Mäatatia, docä Mäatatia wodi mempo weë Tëmei, Tëmei wodi mempo weë Ooteco, Ooteco wodi mempo weë Oodaa ingacäimpa. 
Oodaa wodi mempo weë Owäna, Owäna wodi mempo weë Deta, Deta wodi mempo weë Dodobabedo, Dodobabedo wodi mempo weë Tadatiedo, Tadatiedo wodi mempo weë Nëedi ingacäimpa. 
Nëedi wodi mempo weë docä Mëedequi, docä Mëedequi wodi mempo weë Adi, Adi wodi mempo weë Cotäö, Cotäö wodi mempo weë Edëmadäö, Edëmadäö wodi mempo weë Ede ingacäimpa. 
Ede wodi mempo weë Ootowee, Ootowee wodi mempo weë Ediyedede, Ediyedede wodi mempo weë Oodïï, Oodïï wodi mempo weë docä Mäatato ingacäimpa. 
Mänïï docä Mäatato wodi mempo weë docä Debii, mänïï docä Debii wodi mempo weë Tïmeönö, Tïmeönö wodi mempo weë docä Oodaa, docä Oodaa wodi mempo weë wacä docä Ootee, mänïï docä Ootee wodi mempo weë Öönäö, Öönäö wodi mempo weë Ediyaquïmö ingacäimpa. 
Ediyaquïmö wodi mempo weë Mëedea, Mëedea wodi mempo weë Mëna, Mëna wodi mempo weë Mäatata, Mäatata wodi mempo weë Näatäni ingacäimpa. 
Näatäni wodi mempo weë Awënë Dabii, Awënë Dabii wodi mempo weë Yete, Yete wodi mempo weë Obedo, Obedo wodi mempo weë Boodo, Boodo wodi mempo weë Täna, Täna wodi mempo weë Näatöö ingacäimpa. 
Näatöö wodi mempo weë Ämïnadabo, Ämïnadabo wodi mempo weë Adämïï, Adämïï wodi mempo weë Adöni, Adöni wodi mempo weë Etedöö, Etedöö wodi mempo weë Pade, Pade wodi mempo weë wacä docä Oodaa ingacäimpa. 
Mänïï docä Oodaa wodi mempo weë Aacobo, Aacobo wodi mempo weë Iteca, Iteca wodi mempo weë Abadäö, Abadäö wodi mempo weë Tade, Tade wodi mempo weë Näacodo ingacäimpa. 
Näacodo wodi mempo weë Tedogo, Tedogo wodi mempo weë Dagao, Dagao wodi mempo weë Pedego, Pedego wodi mempo weë Eebedo, Eebedo wodi mempo weë wacä docä Täna ingacäimpa. 
Mänïï Täna wodi mempo weë Caïnäö, Caïnäö wodi mempo weë Adapacade, Adapacade wodi mempo weë Temö, Temö wodi mempo weë Docä Nöwee, Docä Nöwee wodi mempo weë Nämeco ingacäimpa. 
Nämeco wodi mempo weë Mäatotadëö, Mäatotadëö wodi mempo weë Ënoco, Ënoco wodi mempo weë Aadedo, Aadedo wodi mempo weë Mäadadede, Mäadadede wodi mempo weë wacä docä Caïnäö ingacäimpa. 
Docä Caïnäö wodi mempo weë Ënoto, Ënoto wodi mempo weë Teto, Teto wodi mempo weë Adäö, Adäö wodi ingante në badongaingä ïñömö ede mönö Mempo Wengonguï ïnongä ingacäimpa. Mänïnäni ïñömö ede Itota mëmëidi ingadänimpa. 
﻿Mänïï Oododänonga quëwëninque Wengonguï Teiyë Waëmö Önöwoca ingante edemö ëwocacä ïnongä inte Itota ïñömö wade gocantapa. Goyongante Wengonguï Önöwoca tömengä ingante önömeca ente mäocä gogacäimpa. 
Godinque coadenta ëöne mänimpoöne quëwëñongante wëne awënë pöninque, Wëne wëne cee, ante ancaa cedongäimpa. Itota ïñömö mänimpoöne cënämaï ïningä inte ede ïinque bayonte gëwente wecantapa. 
Adinque wëne awënë tömengä ingante, —Bitö näwangä Wengonguï Wëmi ïnömi inte dica ince päö ämi ba cëmaïmipa. 
Äñongante, —“Centedö quëwenguï ï. Ïñempa Wengonguï nänö apënedö ante tömänö ante ëñente quëwengëimpa,” ante yewëmonte ongö apa, äninque Itota ede Baa angacäimpa. 
Ayë Itota ingante onquiyaboga ente mëicä eite ongöñongante wëne awënë weetë inguipoga awënë odeyeidi öme tömäo ongöñöme adoyömö a ongonte baï adotedë odömongä acantapa. 
Odömongä ayongante Itota ingante äninque wëne awënë weetë, —Awënëidi waincönë pönï ongöninque waëmoncooga mongëninque tëï pïñëninque tömënäni nempo quëwënäni ïnänite nanguï änäni ëñente do cedänipa, ante abii. Tömënäni waëmö pönï näni ëmömämo ante ecänö ëmonguingää, ante, Tëï pïñente näni ënempodö ante ecänö empoquingää, ante, botö ïñömö ede do ente ënempogaïmo inte tömëmoque në ämo inte godömo ënänipa. Ïninque bitö ïmite, Bado, godömo ëe, ämopa. 
Ïninque bitö mänincoo encete ante botö weca ede weëninque, Tatänabi bitö Wengonguï baï ïnömi ïmipa, ämi adinque botö weetë, Bado, bitö tömäme Awënë babipa, ante ede pönömo ëmaïmipa, ante wëne awënë änewengantapa. 
Angä ëñëninque Itota, —Ïïmaï ante yewëmongatimpa. “Awënë Wengonguï weca ede weente tömengä ingante apënedinque, Bitö adobique Wengonguïmi ïmidö anguënë, ante watapë apënecebiimpa. Ayë, Wengonguï beyenque cecebiimpa,” ante wee yewëmonte ongö apa quëwëë, ante Itota angacäimpa. 
Wëne awënë ayë Itota ingante Eedotadëë ente mäocä goyongante Wengonguï oncö ñënë oncömäa ente mëicä eicantapa. Æite në gongëñongante wëne awënë weetë, Bitö näwangä Wengonguï Wëmi ïmipa, ante acedänimpa, ante bitö to weibäwe. 
Äninque wëne awënë godömenque apënedinque, “Ïïmaï ante do yewëmonte ongompa, Bitö ïmite wee aacedänimpa, ante cedinque Wengonguï tömengä anquedoidi ïnänite da pönongä 
pöninque bitö ïmite ïñë empodäni ïninque, bitö dicaa tee tëwadämaï incebiimpa,” ante yewëmongatimpa cebii. 
Äñongä Itota weetë, —Ïñempa ïïmaï ante ingatimpa. “Bitö, Mönö Awënë Wengonguï ebänö cequingää, ante acete ante cedämaï incebiimpa. Ëñënämaï cebo incete ede mönö Awënë Wengonguï botö ïmote cöwë wee aaquingä, ante acete ante wëne wëne cedämaï incebiimpa,” ante wee yewëmonte ongö apa änewëë, Itota angacäimpa. 
Ante Itota angä ate wëne awënë ince, Itota wëne wëne cececäimpa, ante nänö änewënö ïinque cedinque ïincayë ate nänö ponte cequinque ede wade gogacäimpa. 
Itota ïñömö Wengonguï Önöwoca nänö tëï pïñënö ëwocadinque Gadideabe adodö pongacäimpa. Do pongäimpa, ante adinque wadäni wayömö gode ä gode ä cedäni ëñengadänimpa. 
Tömengä ïñömö mänïöme wayömö wayömö godinque tömënäni näni odömöincönë go guiite go guiite cedinque odömonte apënecä adinque tömänäni, Waa pönï odömonte apënecampa, ante tedegadänimpa. 
Weetë Näatadeta tömengä nänö pegaïñömö pöninque tömënäni guëmanguïöne ïñonte Itota nänö cöwë ceï baï ñöwo cecantapa. Oodeoidi Wengonguï apënecä näni ëñente yewëmongainta ate odömöincönë go guiidinque tömengä mäninta ate apënecete ante engë ganticä. 
Adinque tömengä ingante Itaiya wodi Wengonguï beyë nänö yewëmongainta pede pönönäni engantapa. Æ̈ninque, Mänïñömö yewëmonte ï, ante ñï cepote adinque, Ïïmaï yewëmonte ongompa, ante apënecantapa. 
“Wengonguï Awënë Önöwoca botonga pö guiicä ate botö tömengä ingante ëwocabopa. Ïninque tömengä botonga gao cete baï cedinque tömengä nänö tëï pïñëmämo da pönöninque botö ïmote angantapa. Bitö ömaadäni wewënäni ïnänite Wengonguï Awënë waa pönö cececäimpa, ante watapë apënebi ëñencedänimpa, angacäimpa. Në tee mönete baï wedäni ïnänite bitö, Wengonguï pönö wi ënecä beyenque mïnitö abe tawente gocemïnimpa, ante godö apënebi ëñencedänimpa. Në babetamönäni ïnänite, Mïnitö weetë waa acemïnimpa, ante bitö godö cecebiimpa. Pïinte cedäni ate wewente quëwëñönänite bitö weetë gä pe empobi abe tawente baï gocedänimpa. 
Ayë, Wengonguï Awënë nänö waadete cequïnepo do batimpa, ante apënebi ëñencedänimpa, ante Wengonguï botö ïmote do da pönongä pömo ïmopa.” 
Ante Itaiya wodi nänö yewëmongainta adinque adodö nä nä capodinque mänïñömö në cecä ingante pede godöninque Itota të contacantapa. Mänömaï cecä adinque tömënäni näni odömöincönë në ongönäni tömänäni tömengä ingante cöwä adänitapa. 
Ayönänite, —Wengonguï botö ïmotedö ante apënecä ëñëninque näni yewëmongaïnö baï ñöwoöne ëñëñömïni ede do ïinque ba amïnipa. 
Ante apënecä ëñëninque tömänäni, Tömengä nanguï waadete pönö tedecampa, ante apënedinque tömengä ingante waa adinque guïñente wedänitapa. —Ïingä ïñempa Ootee wengä ïmaingä inte bamönengë mänömaï cecampa, ante awedö, ante näni caboque tededänitapa. 
Mänömaï ante weyönänite Itota tömënäni näni pönënö ante önöwënenque ëñëninque, —Botö ïmote apënedinque mïnitö, “Bitö dotodo baï ïnömi inte nämä ince cete waa babäwe,” ante dodäni näni angaïnö baï ante tedemïni awedö. Ayë, “Capënaömö ïñömö bitö waa cebi adinque tededäni ëñëmönipa. Mänïñömö bitö cedïnö baï tömëmi ëñagaïñömö adobaï wïï cebii,” ante wemïni abopa. 
Äninque Itota godömenque apënedinque, —Näwangä ämopa. Wengonguï beyë në apënecä ïñömö tömengä quëwënïñömö ponte apëneyongante, Wïï ëñëïnë wedö, ante Baa änänipa. 
Näwangä ede ämo ëñëedäni. Docä Ediya wodi quëwengäñedë mëa go adoque wadepo ayë tece wadepo ïñonte tömënäni öme tömäo näni gëwente wegaïmämo baquinque cööne cedämaï ingatimpa. Mänïñedë Idegobe ïñömö owempoïnäni nanguï ïnäni quëwëñönänite, 
tömënäni weca Ediya ingante da godönämaï inte Wengonguï weetë ede, Bitö Tidöö eyequeï gote Tadepata ïñömö quëwengä owempoingä weca goe, angä gogacäimpa. 
Adobaï Wengonguï beyë në apënegaingä Editeo wodi quëwengäñedë Idegobe ëmontai në baadäni nanguï ïnäni ïñönänite Wengonguï tömënäni ïnänite wade caadämaï inte weetë ede Tidiabe quëwengä Näämäö ingante wade caacä waintai baagacäimpa. 
Ante Itota apënecä ëñëninque mänincönë ongönäni tömänäni pïinte äïnäni badänitapa. 
Äïnäni badinque tömengä ingante tömënäni näni quëwëñömö yabe ïnö wido cedänitapa. Ayë tömënäni näni mënonte quëwenquidi tömäne ente mäo godinque tömënäni, Be tamö guidömëmë të weencecäimpa. 
Ante ceyönäni, Itota ïñömö teceguedë godinque aamö cete wade gogacäimpa. 
Wade godinque Gadideabe Capënaömö näni quëwëñömö pöninque Itota tömënäni näni guëmanguïöne bayonte tömënäni ïnänite odömonte apënecä ëñënänitapa. 
Ëñëñönäni tömengä nämä tëï pïñëninque në angä ïnongä inte nö odömonte apënecä ëñente wedinque tömënäni, Æ tömengä ïñömö nö pönï odömonte apënecä ëñëmönipa, ante wedänitapa. 
Mänïñedë ede onguïñengä wëne wentamö ëwocacä tönö në quëwengä ïñömö tömënäni odömöincönë a ongöninque ïñontobë yede ante aa pecantapa. 
—Quïmë quëwëë. Bitö Itota Näatadeta quëwënïmi inte quïnante mönatö weca pömii. Mönatö ïmönate ede ëmëwo wido cecete ante wabänö pömitawo. Bitö emömidö ïmii, ante botö do atabopa. Bitö Wengonguï Teiyë Waëmö Wëmi ïnömi ïmipa, ante ede do ëñëmopa. 
Ante tedeyongante Itota wee äninque, —Apocënë quëwenguënë tedewëë. Waocä baönë quëwënömi inte ede tao gobäwe. Angä ëñëninque wëne guiquënë tömänäni ayönäni waocä ingante mäo të gotodö go weëñongante tömengä baonga wëne wëne cedämaï inte tao gotapa. 
Itota angä wëne tao gocä adinque tömänäni guïñente wedinque nämäneque tededinque, —Tömengä ebänö cete në angä ingää. Ïñempa në angä ïnongä inte tömengä tëï pïñëninque wëneidi në wentamö ëwocadäni ïnänite angä tao godäni awedö. 
Ante pönente wedinque tömënäni, Itota mänömaï cecampa, ante tededinque mänïöme tömäo gode ä gode ä cedäni ëñengadänimpa. 
Mänïï tömënäni odömöincönë ongonte apënedinque Itota tao godinque Timönö oncönë go guiicantapa. Go guiiyongante wadäni, Timönö nänöogengä wäänä ïñömö nanguï daicawo gawente nangë bacampa cebii, änäni. 
Ëñëninque Itota tömengä weca go gongëninque daicawo inte pïinte baï äninque, Idewaa impa, angä de batapa. Ïninque tömengä gance badinque engë gantidinque tömënäni beyë cecantapa. 
Nenque gäwadecë bayonte nantate wewënäni ïnänite Itota weca ente pönäni adinque tömengä wacä ingante wacä ingante godö gampocä ate tömënäni waa badänitapa. 
Ayë waodäni nanguï ïnäni baönë wëneidi quëwëñönänite Itota angä ëñëninque tao godinque, —Bitö Wengonguï Wëmi ïnömi ïmipa, ante Ye änänitapa. Ïninque Itota, Botö Codito ïnömo ïmopa, ante do ëñënänipa, ante wedinque wëneidi ïnänite, Apocënë ïmäewedäni, ante ede wee angacäimpa. 
Ayë baäne ate Itota wayömö önömeca gocantapa. Gocä adinque wadäni tömengä ingante ante diqui diqui minte tömengä weca do pöninque, Mönitö ïmönite ëmö cete godämaï incebiimpa, ante wee cecete ante cedänitapa. 
Ate wedinque tömengä wee äninque, —Botö, Wengonguï Awënë Odeye nempo watapë quëwenguïnö anguënë, ante cöwë apënequënëmo ïmopa. Wengonguï, Mänömaïnö ante apënecebiimpa, ante botö ïmote da pönongä pönïmo inte botö tömänäni quëwëñömö gote apënequënëmo inte gobopa. 
Ante Oodeabe godinque tömënäni odömöincönë go guii go guii cedinque Itota apënecä ëñengadänimpa. 
﻿Ayë Itota Guënetadetepë wedeca gote ongöninque Wengonguï nänö apënedö ante apënecantapa. Ëñencete ante cedinque nanguï ïnäni godongämë pö goto ongonte ëñëë congadänimpa. 
Apënecä ëñëñönäni tömengä gomö ayongä geye në dadöwënäni dicamöñë yamoncete ante ti weëninque tömënäni näni ti weë godimpo mëa wipo gäwapë wedeca ömedempo wäï wocë acantapa. 
Adinque Itota adoque wipodë Timönö wipodë guiidinque tömengä ingante, Tecepëno gämënö eyequeï wo go wäï wocëe, angä gä go wäï wocengä ïninque Itota të contate tömënäni ïnänite odömonte apënecä ëñënänitapa. 
Tömënäni ïnänite ïinque apënedinque Timönö ingante, —Bitö wipo tecepëno godömenque ente gobi ate mïnitö dicamöñë wo guitodonte geye dadonte encemïnimpa. 
Äñongä Timönö, —Awënë ëñëmi. Tömää woyowotë geye dadoncete ante dicamöñë ancaa guitodöñömöni wïï datapa. Incete bitö ämi beyenque botö Ao ante ceceboimpa. 
Ante mäo guitodöñönäni geye nanguï pönï da ate dicamöñë wodo wego tengatimpa. 
Ïninque Tïmönöidi wa wipodë ongönäni ponte godongämë encedänimpa, ante ömö cedäni adinque wa wipo ente pönäni ate geye mëa wipodë eyede pönï ñönönäni ate wipo ëmä guiice cetimpa. 
Ïninque, Itota angä beyenque geye nanguï pönï ëmönipa, ante adinque Timönö Pegodo ïñömö Itota önöwa gäänë ede weëninque, —Awënë ëñëmi. Botö wëne wëne entawëmo ïñömote bitö waëmö pönï entawëmi inte nänënë goe, angacäimpa. 
Ante guïñente weyongante në dadöwënäni wadäni adobaï, Æbänö cete nanguï pönï geye dadonte ëmöö, ante wedinque ancai guïñëninque Timönö tönö godongämë wedänitapa. 
Ayë Timönö tönö godongämë geye në dadöwëna Tebedeo wodi wëna Tantiago tönö Wäö adobaï guïñente wegadaimpa. Ïninque Itota ïñömö Timönö ingante, —Guïñënämaï incebiimpa. Geyeidi gete bitö ëmaï bitö ïincayë ate waodäni ïnänite gete baï cedinque apënebi ëñëninque ponte quëwencedänimpa. 
Angä ëñëninque wipo ëmönaiya ente mämö ñä cecadodinque tömënäni mäincoo tömancoo ede ëmö cedinque ede Itota mïñë wade gogadänimpa. 
Ïincayë ate Itota wadäni näni quëwëñömö gote quëwëñongante wacä cöwë baate ëñawënongä inte tömengä weca ponte guidömëmë ede weëninque angantapa, —Awënë, bitö Ao ämi inte wade caabi ïninque botö waintai baabaïmopa. 
Äñongä Itota pede weempo gampo caadinque, —Ao ämopa. Bitö waintai baacebiimpa. Ante tece äñongä ñömëintai nänö ëñadintai ede de baadinque tömengä waintai do baacantapa. 
Ïninque Itota tömengä ingante, —Ëñëmi. Bitö waintai baadïmi inte wadäni ïnänite mäo apënedämaï ïe. Weetë, Näwangä impa, ante acedänimpa, ante cedinque bitö, Wengonguï quï, ante në godongä weca töingä godinque waintai bitö baadintai odömömi edemö acecäimpa. Ayë Möitee wodi wee ante nänö angaincoo baï ente pöninque bitö waintai bitö baadï beyë ante ede, Wengonguï quï, äninque në godongä ingante pede godömi encecäimpa, ante wee angantapa. 
Wee angä incete, Itota mänömaï cecampa, ante nanguï gode ä gode ä cedäni ëñëninque nanguï ïnäni Itota apënecä ëñencete ante ayë tömënäni näni caate wedö waa bacete ante goto pö goto pö cegadänimpa. 
Itota ïñömö wante wante ïñö önömeca nänënë godinque Wengonguï ingante weetë weetë apënegacäimpa. 
Ayë adobaï ïïmö ïñö ïïmö ïñö Itota cöwë odömonte apënegacäimpa. Mänïñedë oodeoidi näni wee angaïnö ante nanguï adinque në ëñënäni ïñömö në odömönäni ïnönänimpa. Wadäni adobaï, Mönö wee angaïnö ante ëñente cecëimpa, ante nanguï änäni guiquënë Paditeoidi näni änäni ïnönänimpa. Ïninque Itota mänïñedë odömonte apëneyongä mänïnäni në odömönäni tönö Paditeoidi ïñömö Gadideabe näni quëwëñömö ta Oodeabe näni quëwëñömö ta pöninque ayë Eedotadëë ïñömö ta pöninque Itota weca pöninque të contate a ongönänitapa. Mänïñedë wadäni wa wa badinque wëne wëne inte wedäni ïñönänite Itota ïñömö Awënë Wengonguï nänö tëï pïñënö entawëninque nanguï cecä waa badönänimpa. 
Ïninque wadäni në cömäingä nänö möimpataa ëmetë ëmetë bei ongonte nëëninque, Itota weca ente mangui ñö cecëimpa, ante pönänitapa. 
Ponte ayönäni wadäni eyede pönï goto ongönäni adinque në ente mämö pönïnäni ïñömö, Ædö cete guiiquïï. Ante wedinque oncömäa ïnö eidämë mëi eidinque dai bete mënönïñömö epë cedäni ompite gongëñö tömënäni cömäingä möimpataa bei ongöninque tömengä ingante godongämë ongönäni weca teceguedë Itota weca pede weënönäni ongongantapa. 
Mänömaï cedäni adinque Itota, Näwangä wede pönente cedänipa, ante adinque, —Æ̈migo, wëne wëne bitö cedïmämo ante ñöwo ñimpo cetimpa. 
Äñongä Paditeoidi tönö në wee odömönäni nämäneque pönente tededinque, “Wëne wëne cedingä ingante ecänö ñimpo cequingää. Ïingä ïñömö Wengonguï ingampa diyë mänömaï cequingää. Ede babe ancedö.” 
Ante pönëñönäni Itota tömënäni näni pönëwënö ante do ëñëninque, —Mïnitö mïmöno quïmë wëne wëne pönëwëmïnii. 
“Në cömäingä nänö wëne wëne cedïmämo ante godö ñimpo cebopa,” ante botö Wengonguï baï ämo ëñëninque mïnitö guiquënë, Wengonguï ingampa diyë mänömaï cequingää, ante pönëmïnipa. Ayë weetë, “Ængë gantidinque möimpata ente dao dao gocecäimpa,” ante botö Wengonguï baï ämo ëñëninque mïnitö adobaï, Wengonguï ingampa diyë mänömaï cequingää, ante pönëmïni ïmaïmïnipa, ante awedö. Ïñempa mänömaïnö ante pönëmïni ïninque mïnitö ede ebänö cequënëmo ämïnii. 
Incete botö Waobo ëñagaïmo inte inguipoga quëwëninque waodäni näni wëne wëne cedïmämo ante në ämo inte pönö ñimpo cebopa, ante mïnitö ede ëñencemïnimpa, ante botö ïïmaï cebopa. Äninque në cömäingä ingante ede, —Bitö ïmite ämo ëñëe. Ængë gantidinque bitö möimpata topo cete ëninque tömëmi oncönë nëente goe. 
Angä ëñëninque cömäingä ïningä ince ede tömänäni ayönäni engë gantidinque, Wengonguï ñäö baï ëmönongä inte pönö tëï pïñente cecä ëmopa, ante apënedinque tömengä nänö öñöninta topo cete tao oncönë ente gocantapa. 
Gocä ate wedinque tömänäni, Æbänö cecäï, ante ëñënämaï inte guïñente wedinque, Wengonguï bitö ñäö baï ëmömi inte waa pönï cebi amönipa, ante watapë apënegadänimpa. Ayë, —Ñöwo ïñömö mä pönï cecä amönipa, ante ancai guïñente wedänitapa. 
Ayë ate Itota tao gote ayongä odömäno awënë nänö äninta ante në engä Debii ingante acantapa. Tömengä ïñömö Awënë nänö ëimpa gäänë të contate ongongä adinque Itota tömengä ingante, —Botö mïñë pöe. 
Angä ëñëninque do engë gantidinque Debii mänincoo tömancoo ëmö cete Itota mïñë wade gogacäimpa. 
Ayë ate Debii, Itota beyë, ante tömengä oncönë ëëmë nanguï pönï cecantapa. Ïninque ëëmë becete ante awënë beyë në ëwënäni nanguï ïnäni pö të contate cëñönäni wadäni adobaï pö të contate cënäni. 
Adinque Paditeoidi tönö tömënäni në odömönäni guiquënë Itota mïñë në godäni ïnänite pïinte äninque, —Odömäno awënë beyë në ëwënäni tönö wadäni në wëne wëne cedäni tönö mïnitö quïmë godongämë ponte të contate bete cëmïnii. 
Ante pïïñönäni Itota weetë tömënäni ïnänite, —Në waa ingä guiquënë, Cebi waa baboe, änämaï ïñongante në wëne wëne ingä guiquënë dotodo ingante, Cebi waa baboe, ante do aa pecampa. 
Pancadäniya, Nämä ince në nö entawëmo ïmopa, ante në änäni ïñönänite botö ïñömö ede në dotodo baï adobaï ïnömo inte tömënäni ïnänite aa pedämaï inceboimpa. Wadäni guiquënë, Nämä wëne wëne cebo ïmopa, ante në änäni ïñönänite botö, Tömënäni, Idewaa wëne wëne cete awedö, ante Wengonguï gämënö poncedänimpa, ante cedinque tömënäni ïnänite aa pece pongaboimpa, ante Itota apënegacäimpa. 
Itota ingante ïïmaï ante ayë änänitapa. Wäö mïñë në godäni ïñömö, Wengonguï beyë, ante ee ate cënämaï ïnänipa. Ayë Paditeoidi mïñë në godäni adobaï ee ate cedänipa. Bitö mïñë në godäni guiquënë do cente bete quëwënänipa töö. 
Änäni ëñëninque Itota weetë, —Onguïñengä në monguingä wente ente pönäni ïñönänite mïnitö weetë, Ee ate cënämaï ïedäni, ante ede edö cete wee anguïmïnii. Monguingä nänö wente ente në pönäni baï ïnönäni inte botö mïñë në godäni ïñömö edö cete wewente baï cënämaï inguïnänii. 
Weetë ayë ate guiquënë, Monguingä, näni në änongä baï ïñömote wadäni ponte botö ïmote ö ente gocedänimpa. Mänömaï cedäni ate botö mïñë në godäni ïñömö mänïñedë ate weetë cënämaï inte wecedänimpa, ante Itota apënegacäimpa. 
Ayë, Wengonguï Awënë nempo quëwëninque ebänö cequïï, ante ëñencedänimpa, ante Itota ïmeca quëwënäni näni ceïnö ante odömonte ïïmaï ante apënecantapa. —Mïincoo badonte ate waocä dice adocoo wänä ñente pancacooga ëninque pedencooga pönö tadömonguingäa. Mänömaï cecä ïninque ede mïincoo ince do wänä tente baquënë. Ayë pedencoo ëmönö baï mïincoo wïï adobaï ëmompa. Mïnitö, Awente baï cënämaï inte mönö quëwengëimpa, ante mïni änewënö guiquënë pedencoo baï inte wote baquïne ënepa. Wengonguï gämënö pöninque quëwencemïnimpa, ante botö apënedö guiquënë mïincoo baï inte quëwenguïne ënepa. Ïninque wote baquïne tönö quëwenguïne tönö edö cete mënea ante ëñente cequïï. 
Ayë adobaï yowepë biïnömë mïïmë ëninque waocä edö cete picë ëmontaicadedë godö pe ñïñenguingää. Ïñempa picë ëmontaicadedë pe ñïñengä ïninque ede tei ebe ëmëwo goquënë. 
Mïïmë weetë mïincadedë pe ñïñengëimpa. Adobaï botö odömönö mïïmë baï ïñonte dodäni näni odömöwënö edö cete botö odömönö tönö adoyedë ëñente cequïï. 
Incete, “Gönënïmë ïñömö waëmepë ïmempa,” ante në bedömïni inte mïnitö mïïmë edö cete quingë bequïmïnii, ante Itota angacäimpa. 
﻿Ayë ate guëmanguïöne ïñonte Itota tömëmoncodë teceguedencodë gocantapa. Goyongä tömengä mïñë në godäni ïñömö tömëmö inca tä pete ëninque dace dace cedinque ade cë ade cë godäni. 
Adinque Paditeoidi guiquënë, —Ïñempa, Guëmanguïöne ïñonte mänïnö baï cedämaï ïedäni, ante dodäni näni wee angaïnö ante mïnitö ëñënämaï inte quïmë cemïnii. 
Ante pïïñönänite Itota, —Docä Dabii wodi tömengä nänö ëmïñënäni tönö ömepodäni inte gëwente wedinque ebänö cegadänii, ante yewëmonte öñö ince mïnitö ïñempa adämaï inte baï ämïni awedö. 
Wengonguï quï, ante në godönänique cenguï impa, ante wee näni angaïnö baï cedinque dodäni päö, Wengonguï quï, ante ñonce ñonce cedönänimpa. Incete Dabii wodi Wengonguï oncönë go guiidinque mänïï päö do ente cëninque tömengä mïñë në godäni ïnänite godömenque godongä cënänitapa, ante yewëmonte öñö apa änewëmïnii. 
Ante apënedinque Itota tömënäni ïnänite ayë apënecantapa. —Botö ïñömö Waobo në ëñagäïmo ïñömö Teiyë Awënë ïnömo inte ede guëmanguïöne Awënë ïnömo ïmopa. Ïninque botö, Guëmanguïöne ïñonte ede ebänö cequïï, ante adobo në Ämo ingaïmo ïmopa, ante Itota apënegacäimpa. 
Ïincayë ate guëmanguïöne adobaï waöne ïñonte Itota oodeoidi odömöincönë go guiite odömonte apëneyongä onguïñengä önompo tömëmë ïnö nï cömampote wedongä inte mänïñömö a ongongantapa. 
Mänïñedë në odömönäni tönö Paditeoidi guiquënë, Itota wapiticë cecä ïninque mönö weetë pïinte angëimpa, ante në änewënäni ïnönänimpa. Ñöwo ïñömö tömënäni, Ñöwoöne guëmanguïöne ï incete Itota nï cömampoingä ingante, Waa bacecäimpa, ante cecä ïninque mönö mäo pïinte angëimpa, ante babe cecete ante cöwä adänitapa. 
Mänïnö, Mönö pïingëimpa, ante näni pönëwënö ante Itota ïñömö önöwënenque ede do ëñëninque ede nï cömampoingä ingante, —Bitö engë gantidinque teceguedë pö në gongëe. Angä ëñëninque engë gantidinque pö në gongengantapa. 
Ïninque Itota në pïinte ancedäni ïnänite, —Ämo apënemïni ëñëmoedäni. Guëmanguïöne ïñonte mönö ebänö cequënëmö ïmöö, ante wee angatïï, ante pönëmïni. Mönö waa cequënëmö ïmompa, ante pönëmïnitawo. Weetë ede, Mönö wëne wëne cequënëmö ïmompa, ante pönëmïnitawo. Guëmanguïöne ïñonte ede, Quëwencedänimpa, ante cequënëmö ïmompa, ante pönëmïnitawo. Weetë mönö ede ömëe ëwenguënëmö ïmompa, ante pönëmïnitawo. 
Äninque ëmetë gomö ëmetë gomö ede tömänäni ïnänite adinque nï cömampoingä ingante, —Pede pompobi. Angä ëñente cedinque në cömampodingä ince pede empote ede edemö waa empocä bapocantapa. 
Ïninque tömënäni, Guëmanguïöne ince mänömaï cecampa, ante enguï badinque, Itota ingante mönö ebänö cequïï, ante pïïninque näni cabo nämäneque tedegadänimpa. 
Mänïñedë Wengonguï ingante apënecete ante Itota änanquidi eidinque tömää woyowotë apënee congantapa. 
Ñäö ba adinque tömengä mïñë në pönïnäni ïnänite aa pecä pönäni ate tömengä, Botö beyë në gode ämïni incemïnimpa, ante dote ganca ïnäni mänimpodäni ïnänite apente engacäimpa. 
Tömengä nänö në da godönäni baquïnäni ïñömö ede ïïmaï ëmönönänimpa. Tänocä Timönö ëmongä ingä incete Itota wawo Pegodo pemongacäimpa. Ïingä Pegodo tönö Æntade näna caya, Tantiago tönö Wäö näna caya, Pedipe tönö Batodömëë, 
Mäateo tönö Tömato, Adepeo wengä Tantiago ïnönänimpa. Ayë, Mönö öme ingëimpa, ante nanguï cedongä inte wacä Timönö ïnongäimpa. 
Tantiago wengä Codaa tönö Itota ingante odömonte në godonguingä ingaingä inte wacä Codaa Icadiote näni änongä ïnatapa. Mänimpodäni ïnänite Itota apente engacäimpa. 
Mänimpodäni tönö Itota mëmö ïñömö weëninque në gongente ongongantapa. Mänïñömö tömengä mïñë në godäni nanguï ïnäni do ponte a ongönönänimpa. Ayë tömënäni tönö wadäni Eedotadëë ïñömö quëwënäni tönö Oodeabe tömäo quëwënäni ayë Tido eyequeï Tidöö eyequeï gäwapë wedeca quëwënäni nanguï ïnäni do ponte a ongönönänimpa. Tömënäni, Itota apënecä ëñengëimpa, ante ayë, Wëne wëne inte wewëmö inte mönö waa ede bacëimpa, ante pöninque a ongönänitapa. 
Ayë wëneidi në wentamö ëwocadäni tönö quëwente wewënäni mänïñömö ponte ongönäni ïnänite Itota adoyömö weë pöninque godö cecä waa badänitapa. 
Ayë, Itota tëï pïñente entawengä inte pönö cecä ate waa badänipa, ante adinque tömänäni tömengä ingante gampocete ante cedänitapa. 
Ayë Itota tömengä mïñë në godäni ïnänite gomö adinque apënecä ëñënänitapa. “Mïnitö, Botö waëmö ïmopa diyë Awënë Odeye nempo guiiquïmoo, ante në wewëmïni ïñömö watapë mïni toquinque Wengonguï Awënë Odeye nempo mïni quëwenguïnö ede do ëamïnipa,” angantapa. 
“Inguipogaque gëwente wemïni inte ede mïni watapë toquinque Wengonguï pönongä tömo pönï cencemïnimpa,” angantapa. “Mïnitö inguipogaque wewente quëwëmïni inte ede mïni watapë toquinque Wengonguï pönö waadete cececäimpa,” angantapa. 
“Botö Waobo ëñagaïmo mïñë gomïni beyenque wadäni mïnitö ïmïnite badete todinque pïinte adinque wido cedänitawo. Botö beyenque mïnitö ëmöwo ante, Wïwa ëmöwo awedö, ante Baa änänitawo. Ede mïni waa toquinque inguipogaque mänömaï cedänipa. 
Öönedë mönö enguïnö ante nanguï ongompa, ante pönëninque mïnitö ñöwodäni näni pïinte ceyedë ince watapë toedäni. Ïïnäni në pïinte cedäni wëmëidi ince Wengonguï beyë në apënegaïnäni ïnänite ede adobaï pïinte cegadänimpa, ante toquënë wewëmïnii. 
Weetë ede mäincoo nanguï në ëamïni guiquënë ïincayë ate mïni wequinque ede inguipogaque watapë quëwëmïnipa,” ante Itota apënecantapa. 
“Në tömo cëmïni guiquënë ïincayë ate mïni gëwente wequinque ede inguipogaque tömo cëmïnipa,” ante apënecantapa. “Në Ca ca tomïni adobaï ïincayë ate Ca ca mïni wequinque ede inguipogaque tomïnipa,” angantapa. 
“Mïnitö ïmïnite ante tömänäni waa apënedäni ïninque ede mïni wequinque ingëimpa. Ïñempa ïïnäni në waa apënedäni adodäni mëmëidi adobaï cegadänimpa. Wadäni babe wapiticë apënedäni ince, Wengonguï beyë në apënebo ïmopa, ante në änewënäni ïnänite ïïnäni mëmëidi ïñömö adobaï waa apënegadänimpa,” ante Itota apënegacäimpa. 
Ayë godömenque apënedinque Itota, “Mïnitö në ëñëmïni ïñömïnite ämo ëñëedäni. Mïnitö ïmïnite në pïinte cedäni ïnänite mïnitö weetë waadete ceedäni. Mïnitö ïmïnite në pïinte adäni ïnänite mïnitö weetë waa ceedäni. 
Wëne wëne bacemïnimpa, ante në änäni ïnänite mïnitö weetë waa apënete godö ceedäni. Mïnitö ïmïnite në wëne wëne cedäni ïnänite mïnitö weetë tömënäni beyë ante Wengonguï ingante apëneedäni. 
Wacä bitö ïmite ïmempaga ïnö tamongä wedïmi inte bitö weetë ëmempaga ïnö dadi ëmëmonte ee ongömi tamongäe. Ayë yogui beyë bitö yabecoo ö engä adinque önönancapencoo tönö ee abi ö engäe. 
Mäincoo ante në angä ingante tömengä nänö änoncoo ede ee godömi engäe. Ayë bitö mäincoo në ö engä ingante, Weetë adodö pönömi ëmoe, änämaï incebiimpa. 
Mïnitö, Wadäni botö ïmote waa cecedänimpa, ante wemïnitawo. Ede mänïnö ante mïni wedö baï adobaï wedänipa, ante pönëninque mïnitö weetë wadäni tömänäni ïnänite waa ceedäni,” ante Itota angacäimpa. 
Ayë apënedinque, “Mïnitö ïmïnite në waadedänique ïnänite waadete pönëmïni inte wadäni ïnänite waadedämaï ïmïni adinque ede Wengonguï dice mïnitö ïmïnite waadete pönö aquingäa. Ïñempa në ëñënämaï cedäni ince në waadete pönënänique ïnänite waadete pönëninque mïnitö ceganca do cedänipa töö. 
Ayë adobaï mïnitö ïmïnite waa cedänique ïnänite waa cemïni inte wadäni ïnänite waa cedämaï ïmïni adinque Wengonguï mïnitö ïmïnite dice waa aquingäa. Ïñempa mïnitö cedö baï në ëñënämaï cedäni ince adobaï do cedäni apa cemïnii. 
Ayë, Adodö pönongä enceboimpa, ante pönëwëninque mïnitö në adodö pönonguingä ingante godömïni inte wadäni ïnänite godönämaï ïmïni adinque Wengonguï mïnitö ïmïnite dice waa aquingäa. Ïñempa në ëñënämaï ïnäni näni cabo ince, Adodö pönongä enceboimpa, ante pönëwëninque në adodö pönonguinganque ingante godöninque mïnitö cedö baï adobaï cedänipa töö.” 
“Weetë mïnitö ïmïnite në pïïnäni ïnänite waadete pönëninque waa ceedäni. Ayë tömënäni näni änö ante, Adodö pönömi ëmoe, ante änämaï inte ee godömïni encedänimpa. Mänömaï waadete cemïni ïninque mïnitö ïincayë ate mïni waadete cegaïnö beyë nanguï ëmaïmïnipa. Ayë mönö Mempo Æibe pönï në Quëwengä ïñongante tömengä ingante në waa ate pönënämaï ïnäni ïnänite tömengä godö waadete cecampa. Në wïwa cedäni ïnänite tömengä godö waadete cecampa. Ïninque mïnitö tömengä nänö ceï baï adobaï waadete cemïni ïninque Mempocä waadete nänö entawënö baï mïnitö adobaï entawëninque tömengä wëmïni ïmaïmïnipa. 
Mönö Mempo pönö waadete nänö waa cegaï baï mïnitö adobaï wadäni ïnänite godö waadete waa ceedäni,” ante Itota angacäimpa. 
Ayë weetë Itota ïïmaï ante apënecantapa. “Wacä ingante apente änämaï ïmïni ïninque mönö Mempo weetë mïnitö ïmïnite apente änämaï incecäimpa. Ayë, Wacä nänö tente wequinque wëne wëne cecampa, ante änämaï ïmïni ate mönö Mempo weetë, Mïni tente wequinque wëne wëne cemïnipa, ante apente änämaï incecäimpa. Wacä wëne wëne cecä ingante mïnitö ñimpo cemïni ee gocä ate mönö Mempo adobaï mïnitö ïmïnite ñimpo cecä quëwencemïnimpa. 
Wadäni ïnänite ee godöedäni. Mïnitö ee godömïni ënäni ïninque wadäni weetë mïnitö ïmïnite ee pönönäni encemïnimpa. Në pönönäni ïñömö tömënäni näni tee mäincadedë da wëninque da weënonte wance wance cedinque eyepote weenguinque eyede pönï da wëninque mïnitö enguincadedë pönö wäne cedäni ede encemïnimpa. Ede mïnitö tee mante mïni godöincade ince adocadeca tee mante baï cedinque Wengonguï mïnitö ïmïnite eyepë pönongä encemïnimpa,” ante Itota apënegacäimpa. 
Ayë, Wengonguï Awënë nempo quëwëninque ebänö cequïï, ante ëñencedänimpa, ante Itota ïmeca quëwënäni näni ceïnö ante odömöninque ïïmaï apënecantapa. “Babetamongä ingante wacä babetamongä ince edö cete mäo odömongä goquingää. Ïñempa mänömaï cedinque näna babetamoncaya ompite adopiticë guëa go weë guiibaïnapa. 
Në odömonte apënecä ïñömö në ëñengä inte odömöñongante tömengä nänö në ëmïñengä guiquënë dice godömenque ëñengä ingäa. Incete ïinque odömonte apënecä ëñëninque tömengä nänö në ëmïñengä abe tawëninque weetë në odömongä baï bacecäimpa,” ante Itota apënegacäimpa. 
Ayë apënedinque, “Bitö tönïñacä wedenque wëne wëne cecä ïñongante bitö guiquënë nanguï bitö wëne wëne cedïnö ante wedämaï ïnömi inte tömengä ingante quïnante pïinte änewëmii. Ïñempa tömëmi awinca gäänë awempa wee ongompa, ante adämaï inte baï cebipa töö. 
Tömëmi awinca gäänë awempa wee ongompa, ante bitö adämaï inte bitö tönïñacä ingante, ‘Biwï, bitö awinca guiyä më owo baï ate ë wimömoe,’ ante ede abipa enguïmii. Ïñempa bitö në wadö tedete wadö cedömi inte ede tömëmi awinca gäänë wee ongompa täno wido cete ate edonque adinque bitö tönïñacä awinca guiyä owodö encebiimpa,” ante Itota angacäimpa. 
Ayë godömenque apënedinque Itota, “Waincawë ince edö cete baaca incaquïï. Weetë wïwa ïwë ince edö cete wainca incaquïï. 
Awë ebänö ïwë, ante ëñencete ante mönö tömenca tä pete bete ëñengëimpa. Iigowëñeca encete ante waodäni dice daa mongëwäa ede tä pete ënäniyaa. Yowemö encete ante waodäni dice daacamëña tä pete ënäniyaa. 
Mönö waocabo ïñömö adobaï ïnömö inte cemompa. Mïmönë mönö pönëmämo eyede tate baï tao godedinque mönö mänïmämoque ante pönëninque tedemompa. Waocä në waa cecä guiquënë waa pönï tömengä nänö pönënö ante entawëninque waa tedecampa. Në wïwa cecä guiquënë tömengä nänö wïwa pönënö ante entawëninque wïwa tedecampa,” ante Itota apënegacäimpa. 
Ayë godömenque apënedinque, “Mïnitö ïñömö botö ïmote, ‘Awënë, mönitö Awënë ïmipa,’ ante tedemïni incete botö änö ante quïnante wïï ëñente cemïnii. 
Ñöwo ïñömö ede apënebo ëñëedäni. Botö gämënö ponte ëñëninque waocä botö änö ante do ëñente cecä ïñömö tömengä ïïmaï ingampa. 
Waocä adocanque oncö mënoncete ante guiibe ëë wodinque dicaboga mënoncete ante gönongä baï në ëñente cecä ïñömö adobaï cecä ingampa. Tömengä oncö tëï mënonte ongö ïninque epë äninque quingë pö incete oncö edö cete wance wance cequïï. Ïñempa tëï mënonte ongompa. 
Weetë waocä guiibe ëë wote gönönämaï yabeque oncö mënongä ate yabeque mënöïñömö epë äninque pö ate oncö dobe bogo cete të weëninque ëmëwo gopa. Botö apënebo ëñëninque waocä në ëñënämaï cecä ïñömö tömengä në yabeque mënongä baï inte ocai incadämaï inte baï ëñënämaï cecampa,” ante Itota ïinque apënegacäimpa. 
﻿Ayë tömënäni ïnänite ïinque apënedinque Itota Capënaömö näni quëwëñömö gogacäimpa. 
Mänïñömö quëwëninque odömäno tontadoidi awënë capitäö ingante në cecä ïñömö wëne wëne badinque ëmëwo wence cecä ingantapa. Awënë capitäö ingante në cecä ïñongante awënë weetë tömengä ingante nanguï waadecantapa. 
Ïninque, Itota waa cecä ingampa, ante mämö apënedäni ëñëningä inte tontado capitäö ïñömö oodeoidi ïnänite në aadäni näni Picencabo ïnänite apënedinque, Mïnitö Itota weca godinque tömengä ingante ämïni ëñente pöninque tömengä weetë botö ïmote në cecä ingante cecä waa bacecäimpa. 
Angä ëñente godinque në aadäni näni Picencabo guiquënë Itota weca pöninque tömengä ingante nanguï änänitapa. —Mönö oodeocabo ïñömonte mäningä tontado capitäö ïñömö mönö ïmonte waa cecampa, ante wedinque bitö tömengä beyë waa cecebiimpa. 
Tömengä ïñömö mönö oodeocabo ïñömonte waadete cedinque, Wengonguï apënecä näni ëñente yewëmongainta ate mïnitö odömöincö impa, ante do mënonte pönongä ëmompa cebii. 
Änäni ëñëninque Itota në aadäni näni Picencabo tönö wade gocantapa. Oncö obo pöñönänite tontado capitäö ïñömö tömengä guiidënäni ïnänite, Go bee tëninque botö beyë Itota ingante ïïmaï ante apëneedäni, angantapa. “Awënë ee ongöe. Botö waëmö ïmopa diyë bitö botö oncönë pö guiiquïmii, ante capitäö bitö ïmite angampa,” ante apëneedäni, angä ponte apënedänitapa. 
Ayë adobaï, “Botö wïï waëmö ïnömo inte ede bitö weca pönämaï intabopa. Incete bitö adoyömö ongöninque ämi ïninque botö ïmote në cecä waa bacecäimpa. 
Bitö ïñömö Awënë Wengonguï ingante në ëñente cedömi ïmi baï botö adobaï wacä awënë ingante në ëñente cebo ïmopa. Ïninque botö awënë ëabo inte botö awënë beyenque ämo ëñëninque tontadoidi weetë guïñente wedinque botö änö ante cedänipa. Ïninque adocanque ingante botö, Goe, ämo ëñëninque ede do gocampa. Wacä ingante, Pöe, ämo ëñëninque ede do pongampa. Ayë botö ïmote në cecä ingante, Cee, ämo ëñëninque ede do cecampa.” Mänömaïnö ante Itota ingante botö beyë ante apënemïni ëñengäedäni, ante tontado capitäö ïñömö tömengä guiidënäni ïnänite angä godinque tömënäni weetë capitäö nänö änö baï ante Itota ingante adodö ante apënedänitapa. 
Mänömaïnö ante tontado awënë beyë apënedäni ëñëninque Itota weetë, Mäningä tontado awënë ïñömö waa pönï ëñengampa, ante wedinque godongämë ongönäni ïnänite, —Näwangä ämopa. Mönö idegocabo ïñömonte mäningä wede pönengä ingä baï adocanque ince ede de angä awedö, angantapa. 
Ayë në bee tence pönïnäni oncönë wade gote ayönäni capitäö ingante në cecä ïñömö do waa bacä agadänimpa. 
Itota ïñömö ïïmö ate Näïno näni quëwëñömö gocete ante goyongante tömengä nänö në ëmïñënäni tönö wadäni nanguï ïnäni godongämë gogadänimpa. 
Mänïñömö yabedemö obo pöñongä onguïñengä ëmëwo wëningä ingante nëente pönänitapa. Tömengä badä owempoingä ïnongä inte tömengä wengä adocanque wengä wedinque pongantapa. Ayë mänïñömö quëwënäni nanguï ïnäni wäänä tönö godongämë pönäni acantapa. 
Wäänä ingante adinque Itota tömengä tönö guëa wewente baï pönëninque, —Wedämaï ïe. 
Äninque do wëningä ingante tömënäni näni daga wenguimpa gäänë ponte gampocä ate në nëënïnäni në gongënänitapa. Itota ïñömö, —Edënïmi, bitö ïmite ämopa. Ængë gantie, angantapa. 
Ëñëninque në wëningä ince engë gantidinque tece tedecä adinque Itota wäänä ingante pede godongä engantapa. 
Itota mänömaï cecä adinque tömänäni nanguï guïñente wedinque Wengonguï ingante watapë apënedinque, —Wengonguï beyë në apënecä tëï ëmongä ïnongä inte mönö weca a ongongä amompa, änänitapa. Ayë, —Wengonguï quïmö ïñömonte Wengonguï ince mönö weca ponte godongämë cecampa. Näwangä impa, ante nanguï todänitapa. 
Ayë Oodeabe tömäo quëwënäni ïnänite wayömö gomonga quëwënäni ïnänite mäo gode ä gode ä cete, Itota ebänö cecää, ante apënedäni ëñengadänimpa. 
Wäö mïñë në godäni adobaï, Itota ebänö cecä ingää, ante ëñëninque Wäö ingante mämö apënedäni ëñengantapa. Mänïnö ante apënedäni ëñente wedinque Wäö ïñömö tömengä mïñë në goda mënaa ïnate äñecä pönatapa. 
Pöna adinque Wäö tömëna ïnate, Mïnatö mönö Awënë weca godinque botö beyë ante ïïmaï ante äeda, angantapa. Awënë ëñëmi. Bitö ïñömö dodäni näni, Në Ponguingä, angaïmi adobi ïmitawo. Weetë tömënäni näni në angaïmi ïnämaï ïmi ïninque bitö weetë, Wacä ponguingä, ante wänö cöedäni, ämitawoo. Æbänö mönitö cequïmönii, ante botö beyë ante ëñencete ante äeda. Ante Wäö mënaa ïnate Itota weca da godongä godatapa. 
Godinque Itota weca pöninque ïïmaï ante apënedatapa. —Wäö epënë në guidönongä ïñömö mönatö ïmönate da pönöninque bitö ïmite ïïmaï angampa. Awënë ëñëmi. Dodäni näni, Në Ponguingä, angaïmi bitö ïñömö adobi ïmitawo. Weetë tömënäni näni angaïmi ïnämaï ïmi ïninque bitö weetë, Wacä ponguingä, ante wänö cöedäni, ämitawo. Æbänö mönitö cequïmönii, ante ëñencete ante Wäö mönatö ïmönate da pönongä pontamönapa, änatapa. 
Mänïñedë ince daicawo gawënäni tönö wëne wëne inte wewënäni nanguï ïnäni ïnänite Itota godö waa cecä waa badänitapa. Wëneidi në wïwa ëwocadäni ïnänite tömengä wido cecä ate waodäni nanguï ïnäni waa badänitapa. Babetamönäni nanguï ïnäni ïnänite tömengä gampomongä waa bamönänitapa. 
Ïninque mänömaï cecä waa ayönate ñöwo pöna ïnate Itota, —Botö godö cebo ate babetamö ïnïnäni ince do adäni amïnapa. Cömante ïnïnäni ince waa bate dao dao godäni amïnapa. Baate ïnïnäni ince ñöwo ëmontai waëmontai baadäni amïnapa. Babetamonca ïnäni ïñönänite botö godö cebo ate önömonca ëñënäni badäni amïnapa. Do ëmëwo wente öñönäni ïñönänite botö godö cebo ate ñäni ömëmonte quëwënäni amïnapa. Ömaadäni inte wewënäni ïnänite botö Wengonguï Awënë pönö waa cececäimpa, ante watapë apënebo ëñencedänimpa. Ïninque mïnatö ponte ëñëñömïna botö ebänö apënebo ëñëmïnatawo, ante ayë, Botö ebänö cebo amïnatawo, ante mïnatö ñöwo weetë Wäö weca gote mäo apënemïna ëñengäeda, angantapa. 
Ayë, “Botö beyë waocä wïï pïinte wade gocä ïñömö tömengä nänö watapë toquinque oda cedämaï incecäimpa, ante Wäö ingante mäo apënemïna ëñencecäimpa,” ante Itota angantapa. 
Angä ëñëninque Wäö beyë në änïna wade goda adinque Itota weetë godongämë ongönäni ïnänite, Wäö ebänö ingää, ante apënecantapa. “Mïnitö guiquënë quïnö acete ante önömeca gomïnitapa. Cëwipa woboyë pëmente ate ëmënö ede ëmënö ede gobaingä ingante mïnitö dice ace gomïnitawogaa. 
Ïninque ede quingänö ingante acete ante gomïnitapa. Ede waocä weocoo waëmoncoo mongënongä ingante mïnitö dice ace gomïnitawogaa. Ïñempa weocoo waëmoncoo në mongënäni ïñömö nämanque ante pönente näni ente mäincoo beyë ante në towënäni inte tömënäni ïñömö awënë oncönë quëwënäni apa quëwënänii. 
Ïninque ede quïnante gomïnitawo. Mïnitö mïni në go ace cedongä ïñömö ede Wengonguï beyë në apënecä ingantawo. Näwangä impa. Wengonguï beyë në apënecä Wäö ingampa. Incete tömengä wïï Wengonguï beyë në apënegaïnäni baï ïnongä inte godömenque nanguï cecä ingampa, ante apënebo ëñëmaïmïnipa. 
Wengonguï ïïmaï angampa, ante yewëmongatimpa. ‘Botö beyë në apënecä ingante da godömo godinque tömengä taadö täno beyente baï cececäimpa. Tömengä bitö Codito ïmi beyë ante taadö waa pïnonte baï waa cececäimpa.’ Mänömaïnö ante dodäni adocä Wäö ingantedö ante pönëninque yewëmongadänimpa. 
Ñöwo ïñömö ämo ëñëedäni. Ïmeca mïni ëñagaincabo ïñömïnite epënë mönö në guidönongä Wäö adocanque ñënengä ïñongante wacä tömengä baï ede de angampa. Incete Wengonguï Awënë Odeye nempo quëwënäni ïñönäni adocanque guiyangä pönï ingä incete Wäö pönömenque wedangä ingampa,” ante Itota apënecantapa. 
Itota mänömaïnö ante apënecä në ëñënäni ïñömö odömäno awënë beyë në ëwënäni ince wadäni ince tömänäni Wäö nänö në guidongaïnänique ïnönänimpa. Ïninque tömënäni, Wengonguï nö cecä ingampa, ante tömänäni apënedänitapa. 
Paditeoidi tönö idegoidi näni wee angaïnö ante në ate ëñënäni guiquënë Wäö nänö guidongaïnäni ïnämaï ïnönänimpa. Ïninque tömënäni guiquënë Wengonguï gämënö ponguënënäni incete ede Baa änänitapa. 
Godömenque apënedinque Itota ïïmaï angantapa. “Mänömaï ï ïninque inguipogaque ante në quëwënäni ïñömö quingämë baï ïnänipa. Quïëmë baï ede quëwënänipa. 
Wëñënäni mönö godonte ëïñömö të contate owempodäni näni owempodö baï ede adobaï cedänipa, ante awedö. Wëñënäni näni owempote cecabo ince ëëmë cete baï owempote cedinque wadäni ïnänite aa pedänipa. ‘Mïnitö beyë ööña we we ööñömöni mïnitö weetë ede äwadämaï ïmïnitapa töö,’ ante owempodinque wëñënäni pïinte tedewënänipa. Ayë weetë, Waocä do wengä ate näni webaï, ante wëñënäni näni owempote cecabo ïñömö, ‘Mönitö Ca ca weyömöni mïnitö weetë ede wedämaï ïmïni wemönipa,’ ante pïïninque aa pedäni baï ñöwodäni ïñömö ede adobaï pïinte tedewënäni ïnänipa.” 
“Ede ïïmaï impa. Wëñënäni näni wedö baï Wäö epënë mönö në guidönongä ïñömö cenguï cënämaï yowepë biïnömë näni wedenque tï nämë bedämaï ponte quëwëñongante mïnitö guiquënë, Wëne tönö Wäö quëwengampa, ante pïïmïnipa. 
Ayë weetë botö Waobo ëñagaïmo inte tömää cenguï cente yowepë biïnömë bete mïnitö weca ponte quëwëñömote mïnitö guiquënë, Cëowëobi inte cëmipa. Beowëobi inte bebipa, ante badete tomïnipa. Ayë godömenque, Odömäno awënë beyë në ëwënäni tönö wadäni në ëñënämaï cedäni ïñönänite bitö tömënäni ëmigo ïmipëë, ante botö ïmote pïïninque mïnitö wëñënäni näni pïinte aa pedö baï änewëmïnipa töö. 
Incete, Në nö ëñënäni ïñömö nö cedänipa, ante adinque, Näwangä nö ëñënänipa, ante mönö ëñengëimpa,” ante Itota apënegacäimpa. 
Ayë ate adocanque Paditeocä ince Itota ingante, Botö oncönë pö cëe, angä Ao ante Paditeocä oncönë godinque pö guiite cë congantapa. 
Tömënäni quëwëñömö onquiyengä në wëne wëne cete quëwengä ïnongäimpa. Tömengä ïñömö, Paditeocä oncönë Itota cëncongampa, ante tededäni ëñëninque oguï wapë dica adabatodo waincadedë pe ñïñente nëente pongantapa. 
Pö guiidinque tömengä Itota önöwaca ïnö pö në gongëninque Ca ca wecantapa. Ca ca weyongä Itota önöwaca ïnö ömë petë petë weë aa bee adinque onquiyengä weetë tömengä ocaguincooca wade cewacantapa. Ayë queë bewadinque oguï wapë gao cewacantapa. 
Mänömaï cecä adinque, Pö cëe, në äningä inte Paditeocä ïñömö nämäneque pönëninque, “Itota ïñömö Wengonguï beyë në apënecä inte baï tömengä, Æcänö botö ïmote gampocää, ante ayë, Quïëmë baï onquiyengä ingää, ante ëñencedongäimpa. Ïñempa në wëne wëne cedongä ingampa, ante do ëñencedongäimpa.” 
Ante pönëñongä Itota weetë, —Timönö, bitö ïmite adodeque apënebo ëñëe. Äñongante Paditeo weetë, —Ao, në Odömömi ïmi, apënebi ëñëmoe. 
Angä ïninque Itota, —Onguïñengä adocanque në godöwengä inte quëwëñongante onguïñëna mënaa ïnante godongä ate debe badapa. Adocanque ingante nanguï quïniento ëmö godongä ate nanguï debe bayongante wacä ingante wedenque tincoenta ëmö godongä ate wedenque debe bacampa. 
Në godöningä nänö änimpota ömepoda inte tömëna, Ædö cete weetë adodö pönonguïmönaa, ante weyönate në godöningä ïñömö ede, Ömepomïna inte mïnatö edö cete adodö pönömïna enguïmoo, ante botö ënämaï inte ñimpo ceceboimpa, angampa. Ïninque Timönö bitö ïmite ämopa. Mënaa ïnate ñimpo cete änämaï ingä adinque në godongä ingante ecänö godömenque nanguï waadete pönenguingää, ante pönëmii. 
Äñongante Timönö, —Wa. Godömenque nanguï ëmö debe ingä ïñömö tömengä wabänö godömenque waadete pönengä ïmaingampa, ämopa. Angä ëñëninque Itota, —Näwangä ante pönëmipa. 
Äninque Itota onquiyengä gämënö dadi ëmente adinque Timönö ingante apënedinque, —Ïingä onquiyengä ingante ede abi. Botö bitö oncönë pö guiiyömote bitö, Mëwaquïmë, ante bitö dice pönömiyaa. Tömengä guiquënë ömë weëmonte aa bewadinque tömengä ocaguinca wade cewacä ae. 
Bitö guiquënë waadedämaï inte queë bemönämaï ïñömite tömengä ïñömö botö pö guiiyedë täno queë bewadinque cöwë queë bewacä ae. 
Bitö guiquënë oguinguipë gao cecadämaï ïñömite tömengä ïñömö oguï wapë gao cewacä ae. 
Ïninque botö, Tömengä mänömaï cecampa, ante odömöninque bitö ïmite ämo ëñëe. Ede tömengä nanguï wëne wëne cecä ïñongante Wengonguï godö ñimpo cecä ate tömengä weetë nanguï waadete pönengampa. Bitö ïñömö ede wedenque wëne wëne cebi ïñömite Wengonguï pönö ñimpo cecä ate bitö weetë wedenque waadete pönëmi abopa. 
Äninque onquiyengä ingante apënedinque Itota, —Wëne wëne bitö cedïnö ante pönö ñimpo cebo ëe. 
Angä ëñëninque wadäni godongämë cë cönäni guiquënë godö wente wente äninque, —Ïingä ïñömö ede waocä wëne wëne nänö cedïnö ante, Pönö ñimpo cebo ëe, ante në angä ïñömö ede ecänö ingää. 
Ante wedinque tedeyönäni Itota ïñömö onquiyengä ingante, —Bitö wede pönënö beyenque quëwencebiimpa. Ñöwo ede wedämaï inte goe, angacäimpa. 
﻿Ayë ate Itota nanguï ïnäni näni quëwëñömö wayömö wedenque ïnäni näni quëwëñömö wayömö wayömö godinque, Awënë Wengonguï Odeye nempo watapë quëwencemïnimpa, ante waa apënecä ëñengadänimpa. Ayë tömengä tönö dote ganca ïnäni mänimpodäni godongämë godänitapa. 
Ayë onquiyënäni adobaï Itota mïñë godänitapa. Tömënäni pancadäniya wëneidi në wïwa ëwocadäni tönö në quëwengaïnäni ïñönänite wadäni nantate wewengaïnäni ïñönänite Itota cecä ate tömänäni do waa badïnäni inte ñöwo tömengä mïñë tee empote godäni ïnönänimpa. Adocanque Mäadiya Mäagadadënä näni angaingä tömengä baonga wëneidi tiete ganca ïnäni tao godäni ïninque tömengä önonganque badingä inte Itotaidi tönö godinque pönö cecä ïnongäimpa. 
Wacä onquiyengä Wäönä nänöogengä Tiota guiquënë Edode nänö ëadincoo në aacä ïñongante Wäönä ïñömö Totänä tönö ayë wadäni onquiyënäni nanguï ïnäni tönö adobaï Itotaidi tönö godongämë godinque pönö cedönänimpa. Tömënäni näni ëadincoo ince ente pöninque Itotaidi beyë ante pönö cedönänimpa. 
Nanguï ïnäni wayömö näni quëwencabo wayömö näni quëwencabo bacoo ïnäni godongämë ponte a ongöñönänite Itota apënecantapa. Wengonguï nänö apënedö ante waodäni ebänö ëñënänii, ante ëñencedänimpa, ante inguipoga quëwënäni näni ceïnö ante ïïmaïnö ante apënecantapa. 
“Waocä në quiyadongä ïñömö quiyace gocampa. Gote quiyayongä pancamonga taadö ïñömö weëmompa. Taadö weente eyepodïmö öñöñonte pïnä gäwadäni edö cete pequïï. Ayë ayamöidi pöninque dobe ade cënänipa. 
Pancamonga guiquënë dicamontaa ïñömö weëninque pequïnämaï gä eidinque oguïmento guiwapa pequïï. Guiwadämaï inte ede guingo icadinque tömencaguï näñe wencaguimpa. 
Pancamonga guiquënë ömentacodë nänö eyepodïmö ïñömö pequïnämaï tä bocate gä eiyonte ömentacoo adoyömö pö incootonque ganta ceca ate näñe wempa. Wampo incapa pequïï. 
Waëmonguipoga quiyadïmö guiquënë tä bocate waa pedinque tömëmö tiëë ganca mänimpomö nanguï pönï incapa. Quiyacä nänö quiyadö ante ede botö mäninque ante apënebopa.” Mänömaïnö ante apënedinque Itota ogë tededinque, “Ëamonca ongonte ede ëñëedäni,” angacäimpa. 
Tömengä mïñë në godäni ïñömö, Itota ëñëmi, änänitapa. Mänïnö ante apënedinque bitö ebänö ante odömoncete ante apënebitawo. 
Äñönänite tömengä, “Wengonguï Awënë Odeye nempo ebänö quëwenguïï, ante mïni waocabo wëënëñedë mïni ëñënämaï ingaïnö ante botö ñöwo edonque pönö apënebo ate mïnitö adomïnique ëñëmïni ïmïnipa. Weetë wadäni ïnänite ede botö inguipoga quëwënäni näni ceïnonque ante odömöninque apënebopa. Ede tömënäni, Awincaque adinque wïï edemö adäni inte önömoncaque ëñëninque edemö ëñënämaï incedänimpa, ante dodäni Wengonguï beyë ante näni yewëmongaïnö baï ïinque bacëimpa, ante botö tömënäni ïnänite mänömaïnonque ante apënebopa,” ante Itota apënecantapa. 
Itota ayë godömenque apënecantapa. “Botö në quiyacä nänö ceïnö ante apënedinque ïïmaïnö ante odömoncete ante apënetabopa. Tömëmö quiyadïmö ïñömö Wengonguï nänö apënedö baï impa. 
Taadö weente öñömö botö änömö guiquënë në ëñënäni baï impa. Tömënäni Wengonguï nänö apënedö ante tece ëñëñönänite wëne awënë pöninque, Quëwënämaï incedänimpa, ante cedinque Wengonguï nänö angaïnö ante ö engä ïninque tömënäni ömetawënäni inte edö cete pönente quëwenguïnänii. 
Dicamontaa weente pedïmö baï ïnäni guiquënë Wengonguï nänö apënedö ante watapë ëñente todinque në Ao änäni ïnänipa. Tömënäni ïñömö oguïmento guiwadämaï baï ïnäni inte wante ïñö pönënäni ate tömënäni näni pönënö beyë ante wadäni pïinte cedäni ate tömënäni weetë guïñente wedinque ëmö cete godänipa. 
Ömentacodë weente pedïmö baï ïnäni guiquënë tömënäni ëñëninque godömenque quëwëñönäni inguipoga quëwente quïëmë beyenque mönö wepämo pö ate guïñente wedinque pedämaï ïnänipa. Mäincooque beyë ayë önonque towente näni wedö beyë tömënäni ömentacoo incootonque ñä caate baï ce ïninque ede wampo encadänipa pequïnänii. 
Onguipoga wainguipoga quiyadïmö baï ïnäni guiquënë tömënäni nö pönente waa cete quëwënäni ïnänipa. Tömënäni ïñömö ede Wengonguï nänö apënedö ante ëñëninque do bei ongonte wede pönënäni ïnänipa. Wenteye ïnämaï ïnäni inte tömënäni ee cedinque tömëwë incate baï waa cedänipa. Botö mänömaïnö tömänö ante odömoncete ante në quiyacä nänö cedö ante apënetabopa,” ante Itota apënegacäimpa. 
Ayë, “Gongapencade tï wodönodinque waodäni dice owetadë boo cecadäniyaa. Möïmoga ënömengadë ïnö dice concecadäniyaa. Weetë, Mänïñömö në pö guiidäni acedänimpa, ante cedinque gongapencade awempa ëmongapaa concedäni ñäö beco adänipa. 
Quïëmë ante wë wodonte ï ïñömö mänïnö tömänö ante ïincayë ate edonque ate baï ëñengëimpa. Quïnö ñöwo bee ocate baï ï ince mänïnö tömänö ïincayë ate wi encate baï ïñonte edonque acëimpa,” ante Itota apënecantapa. 
Ayë, “Në ëacä ingante godönäni engä baï në ëñengä ingante godö apënebo ëñente entawëninque tömengä godömenque ëñente bacecäimpa. Në ëadämaï ingä guiquënë tömengä, Ëabopa, ante pönëninque nänö wedenque pönï ëadincoo ïñonte ö ënäni wecä baï në ëñënämaï ingä adobaï tömengä, Entawëmopa, ante pönengä ïninque wedenque pönï nänö entawënö ïñonte ede ö ente baï cebo de ba ate wececäimpa cemïnii. Ëamonca ongonte ëñenguënë quëwëmïnii,” ante Itota apënegacäimpa. 
Mänïñedë tömengä wäänä tönö tömengä biwïidi pöninque tömengä weca guiicete ante ceyönäni wadäni goto ongönäni ate wedinque, Ædö cete guiiquïï. 
Ante wedäni adinque wacä, —Itota ëñëmi. Bitö badä tönö bitö biwïidi bitö ïmite ante oncodo ponte yabeque ongönänipa cebii. 
Ante apënecä ëñëninque Itota, —Wengonguï nänö änö ëñëninque në ëñente cedäni ïñömö tömënäni botö badä baï botö tönïñadäni baï ïnänipa, angacäimpa. 
Mänïñedë tömengä mïñë në godäni ïnänite Itota, —Gäwapë ëmëmäa taocëimpa. Angä ëñente cedinque tömengä tönö wipodë guiidinque tece taoce wogaa godänitapa. 
Tao wogaa goyönäni Itota wipodë näñe ñongëninque ede mö ñongantapa. Mänömaï mö ñöñongä goyönänite woboyë nanguï pönï pëmëninque ede epë mengonta mengonta pöninque wipodë baguïmë guii adinque tömënäni, Æpë bete wenguï we, ante Ye wedänitapa. 
Itota weca gote, Ömëmoncecäimpa, ante tao cedinque, —Awënë, möni Awënë, ëñenguënë quëwëe. Bete wence cemompa cebii. Änäni ñäni ömëmonte engë gantidinque, Woboyë epë idewaa mengonta cebipa. Në gongëmäwe, angä. Në gongëninque ñance ñance gongëmempa. 
Ayë tömënäni ïnänite, —Mïni pönëegade ince quïnante wïï pönëmïnii. Äñongante tömënäni ancai guïñëninque, Æbänö anguïmöö, ante nämäneque tedegadänimpa. —Ïingä ïñömö ecänö ïnongä inte mänömaï angä ëñëninque woboyë ince epë ince në gongempa, ante wemönipa, ante tedegadänimpa. 
Mänïï Gadideabe ëmö cete godinque Itotaidi ëmëmäa wogaa tao godinque Guedatabe pö ti weënänitapa. 
Wipodë manta wo ceyönäni Itota ti weente tece ömaa goyongante onguïñengä wëneidi tönö në quëwengä ïñömö mämö bee tengantapa. Ïingä ïñömö tömënäni quëwëñömö në quëwengaingä inte ñöwo wantepiyë oncönë quëwënämaï inte ömaacä quëwëninque waodänidoque cöwë quëwengä ïnongäimpa. 
Itota ingante adinque tömengä önöwa ïnö ede weëninque ede Ye angantapa. —Itota ëñëmi, bitö Æibe Quëwengä Wengonguï Wëmi ïnömi ince quïmë botö weca pöwëë. Botö ïmote ede, Ämogate wececäimpa, ante cedämaï ïmäwe, ante nanguï angantapa. 
Ede tece pöñongante tömengä wentamö nänö në ëwocadongä ingante Itota, Gobäwe, ante do angä ëñente wedingä inte ñöwo mänömaï angantapa. Mänïï wëne ïñömö wante wante ïñonte onguïñengä ingante bei ongonte baï cedongäimpa. Ïninque mäningä onguïñengä ingante waodäni daagömenca ede ëno pönö goto wïmente weë ëno pönö goto wïwadinque wee wänönönänimpa. Incete tömengä daagömë wangö ñë wangö ñë cedongäimpa. Ayë tömengä ingante wëne weetë weetë da godongä önömeca wodii wïnonte quëwënongä inte adocä ñöwo Itota weca ponte angacäimpa. 
Angä ëñëninque Itota weetë, —Æmömidö ïmii. Äñongante, —Botö ëmöwo Deguiönö ëmömopa, angantapa. Ede tontadoidi Deguiönö näni änoncabo bacoo ïnäni baï botö në ënempodäni adobaï wëneidi bacoo ïnänipa, ante adinque, Deguiönö ëmömopa, ante onguïñengä angantapa. 
Wëneidi guiquënë Itota ingante weetë weetë äninque, Mönitö ïmönite tadömengadenguipoga wido cedämaï ïmäwe, ancaa änänitapa. 
Mänïñömö odë wengänäidi nanguï ïnäni änanquidi a cengönäni adinque, Ïñömö odë wengänä baönë ämi go guiite quëwenguïmöni, änäni ëñëninque Itota, Ao angä. 
Ëñëninque waocä baönë quëwente tao godinque wëneidi odë wengänä baönë weetë go guiidäni ate odencato weetë ontadäa weënömëmö ïñömö gäwapëno pogodo wei guiite becadote capo wengadänimpa. 
Itota mänömaï cecä ate wedinque odë wengänäidi në aadïnäni guiquënë pogodo wodii wïnonte tömënäni quëwëñömö mäo bee tente apënedinque idöme mäo gode ä gode ä cete, Itota mänömaï cecä wemönipa, ante apënedänitapa. 
Ëñëninque wadäni weetë, Æbänö cecäï, ante acete ante pönänitapa. Itota weca ponte ayönäni wëneidi tönö në quëwëningä ince ñöwo önonganque bate weocoo ëñacä inte Itota önöwa gäänë ëñëë congä adinque guïñente wegadänimpa. 
Wëne tönö quëwëningä ingante Itota mänömaï cecä ante në adïnäni ïñömö ñöwo pönäni ïnänite, Mänömaï cecantapa, ante do apënedänitapa. 
Ëñëninque Guedatabe quëwënäni tömänäni ancai guïñente wedinque Itota ingante, Mönitö weca quëwënämaï ñöwo gobäwe, änäni ëñente wedinque tömengä wipodë ïmëmäa poncete ante guiicä. 
Adinque wëneidi tao godäni ate në önonganque bate quëwengä ïñömö Itota ingante, Bitö mïñë mäobi goboe, angä ëñëninque Itota weetë, Bitö ee quëwëmi, äninque, 
—Tömëmi oncönë adodö godinque, Wengonguï ebänö nanguï cecä waa batawoo, ante mäo apënebi ëñencedänimpa. Angä ëñëninque oncönë godinque tömënäni näni quëwëñömö tömäo cegöninque tömengä, Itota mänömaï cecä ate waa batabopa, ante mäo apënecä ëñengadänimpa. 
Itota ïmëmäa ocë ëmente pongä adinque, Æyedënö ponguingää, ante në wedïnäni inte tömänäni tömengä ingante waa ate togadänimpa. 
Mänïñedë wacä oodeoidi odömöincö awënë ïnongä inte tömengä ëmöwo Gaido ïñömö pö Itota önöwaca ïnö ede weëninque tömengä ingante, Botö oncönë quingë pöe, ante nanguï angantapa. 
Ede botö wëñengä onquiyengä adocanque ïnongä inte dote wadepo nänö ëñagaï ïñonte ede wence cecampa cebii, ante wecantapa. Ïninque Itota tömengä mïñë gocantapa. Idöme goyongante nanguï ïnäni goto goto pöninque wodo mö ñongënäni wecantapa. Wampo impa goquingää. 
Mänïñedë wacä onquiyengä pongantapa. Tömengä ïñömö wantepiyë dote wadepo ïñonte wepë wante bidämaï cöwë weë wedinque waa bawënencete ante cedinque tömengä quincoo tömancoo eyepote pede godongä ëninque dotodoidi ecämenque ince onquiyengä beyë edö cete waa cequïnänii. 
Mänömaï quëwente wedongä inte tömengä ñöwo Itota önöñabeca ïnö pöninque tömengä weocoo yewedecooque godö gampo ceyongä wepë ïñontobë ede wante bitapa. 
Itota ïñömö ede, —Æcänö botö ïmote pönö gampodaï. Äñongante tömänäni, Æcänö gampodatawogaa, ante adoyömö ante änäni ate wedinque Pegodoidi weetë, —Awënë ëñëmi. Bitö weca tömänäni goto goto godäni apa ämii. 
Itota weetë, —Ïñempa adocanque botö ïmote wede pönëninque gampocantapa. Tëï pïñente botö entawënö ince ede wacä beyë cequinque do gotimpa, ante wewënente awedö. 
Äñongante onquiyengä ïñömö, Ædö cete wë womonguïmoo, ante pönente wedinque do do wäate baï guïñëninque Itota weca ede weencate tömänäni ayönänite apënedinque, Botö waa bawënencete ante bitö ïmite pönö gampotabopa. Tece pönö gampo cedinque waa babo ae. 
Ante apënecä ëñëninque Itota, —Onquiyëmi ëñëmi. Bitö wede pönënö beyë ede wante bawënëmipa. Ñöwo ede nö bawënëmi inte wampo pönente waa goe, ante godö edemö apënecantapa. 
Ante tece apëneyongä oodeoidi odömöincö awënë Gaido oncönë quëwengä mänïñedë pöninque ede Gaido ingante apënecantapa. —Bitö wengä ïñömö ñöwo ëmëwo wengampa cebii. Në Odömongä ingante ñöwo bitö godömenque änämaï incebiimpa. 
Ante ñöwo pöningä Gaido ingante angä ëñëninque Itota weetë, —Gaido, guïñënämaï ïe. Bitö wede pönëmi adinque bitö wengä mïingä quëwencecäimpa. 
Äninque Itota godömenque godinque awënë oncönë pö guiice cedinque Pegodo ingante Tantiago tönö Wäö ïnate wëñengä wempo tönö wäänä ïnate mänimpodänique ïnänite ente manguicä wäänë guiidänitapa. Wadäni ïnänite weetë wee cecä guiidämaï ïnänitapa. 
Tömänäni Ca ca wedinque wëñengä wodi ingante ante pönente wewënäni adinque Itota tömënäni ïnänite, —Ca ca wedämaï ïedäni. Ïñempa ïñömö wëñengä wodi ede wïï ëmëwo wengantapa. Mö ede ñongampa. 
Angä ëñente wedinque tömënäni, Æ̈mëwo wente öñongampa, ante do adïnäni inte weetë ede, Antedö amïni, ante tömengä ingante badete todänitapa. 
Ïninque Itota wëñengä ingante pede weempo bei ongonte töö ëmëninque ogë tededinque, —Wëñëmi, engë gantibi, angantapa. 
Äñongä tömengä do wëningä inte ñäni ömëmonte quëwëninque engë ganticantapa. Itota wëñengä beyë cenguï angä godöna cengantapa. 
Adinque mempoda, Æbänö cete mänömaï cecää, ante guïñente wedatapa. Incete Itota weetë, Botö ebänö ceboo, ante mïnatö wadäni ïnänite apënedämaï incemïnaimpa, angacäimpa. 
﻿Tömengä mïñë në godäni, Dote ïnäni, näni änönäni ïnänite Itota angä pönäni ate, Botö në ämo inte botö tëï pïñënö ante ñöwo pönömo ente entawëninque mïnitö tëï pïñëninque në ämïni bacemïnimpa. Ïninque mïnitö ämïni ate wëneidi tömänäni do gocedänimpa. Adobaï ämïni ate wëne wëne inte wewënäni waa bacedänimpa. 
Mïnitö, Wengonguï Awënë Odeye inguipoga do pongäimpa, ante apënemïni ëñencedänimpa. Ayë wëne wëne ïnäni ïnänite godö cemïni waa bacedänimpa, ante Itota mänimpodäni ïnänite da godongä gogadänimpa. 
Ïïmaï angacäimpa. —Mïnitö ömepomïni taadö goedäni. Ongonto ince mäincoo da wenguincade ince cenguï ince godonte ëinta ince tömancoo ede ënämaï inte ömepomïni godinque ede ëñacooque ëñate goedäni, angantapa. 
Ayë, Godinque ecönënö täno go guiimïni owodinque mïnitö wayömö mïni go quëwenganca mänincönenque go guii go guii cedinque quëwëedäni. 
Æyömömë goyömïnite wadäni, Pöedäni, änämaï inte mïnitö apënedö ante wïï ëñënäni wedinque mïnitö weetë tömënäni ïnänite ëmö cete ïïmaïnö ante goedäni. Mïnitö ïñempa, Pöedäni, änämaï ïmïni adinque mönitö gomöni tamëñedäni, ante odömoncete ante mïnitö önöwa wade wade cewadinque wade goedäni. 
Angä godinque tömënäni quëwëñömö wayömö tömënäni quëwëñömö wayömö tömäo godinque Itota nänö da godönïnäni ïñömö mönö Awënë ingantedö ante mäo watapë apënedäni ëñënänitapa. Ayë wëne wëne ïnäni ïnänite godö cedäni ate waa bagadänimpa. 
Tömänäni mänïñedë, Itotaidi ebänö cedänii, ante tedeyönänite pancabaa awënë odeye Edode ince do ëñengantapa. Itota ïñömö ecänö ingää, ante wedinque pancadäniya, Wäö wodi do wente ñäni ömëmöningä inte ïingä Itota ïmaingampa, ante tededäni ëñente wedinque awënë Edode guïñente wecantapa. 
Wadäni guiquënë, Ediya wodi ponte a ongömaingampa, ante tedeyönäni wadäni guiquënë, Wengonguï beyë në apënegaïnäni ince adocanque docä ince do ñäni ömëmöningä inte a ongömaingampa, ante tededäni. 
Ëñente wedinque Edode weetë, —Botö tömëmo ämo ëñëninque Wäö wodi ingante wido tamencadäni wengantapa. Ïninque mäningä Itota näni në tededongä guiquënë ecänö ingää. Ante wedinque Edode, Æbänö cete Itota ingante aquïmoo, ante nanguï cegacäimpa. 
Itota nänö da godönïnäni ïñömö tömengä weca adodö pöninque, Mänömaï mänömaï cetamönipa, ante nanguï tededäni ëñengacäimpa. Ëñente ate tömengä tömënäni ïnänite nänënë Betaida eyequeï ente mäocä. 
Goyönänite wadäni do ëñëninque tee empote pönäni adinque Itota, Waa pömïni abopa, ante waadete apënedinque, Mïnitö Wengonguï Awënë Odeye nempo watapë quëwencemïnimpa, ante apënecantapa. Ayë, Pancadäniya waa baquënënäni ïnänipa, ante adinque tömengä godö cecä ate waa badänitapa. 
Ayë gäwadecë bayonte ede, Dote, ante näni Itota mïñë gocabo ïñömö tömengä weca pöninque änänitapa. —Ïñömö önömeca impa cebii. Bitö godongämë ongönäni ïnänite ämi idöme owodäni weca godinque ayë nanguï ïnäni näni quëwëñömö godinque oncö eyepë ï ate cëninque moncedänimpa. 
Äñönänite Itota, —Mïnitö weetë godömïni cencedänimpa. Äñongante, —Ïñempa päö önompo ëmempoque geye mëa pönï mänimpoque nëëmönipa töö. Ïninque bitö weetë, Tömänäni beyë cenguï gote ente pöedäni, ämitawoo. 
Onguïñënänique tinco mïido ganca ïnäni ede më ongönönänimpa. Incete Itota tömengä mïñë në godäni ïnänite angantapa. —Mïnitö tömänäni ïnänite, Tincoenta ganca mïni cabo nänënë tincoenta ganca mïni cabo nänënë ämïni të contacedänimpa. 
Angä ëñëninque änäni të contadänitapa. 
Itota päö önompo ëmempoque ëninque geye mëa ëninque öönedë ëmö adinque Wengonguï ingante, Bitö waa pönömi ente cëmönipa, ante apënecantapa. Ayë päö tönö geye pä ë pä ë cedinque tömengä mïñë në godäni ïnänite pede godongä ëninque tömënäni tömänäni ïnänite di mëñë di mëñë cedäni ente cengadänimpa. 
Tömänäni eyepë ente tömo pönï cënänitapa. Ayë ao më ao më cete ñönönäni ate Itota mïñë në godäni weetë ao më näni ñönönï ee öñoncoo pede weempo ö ëninque önompo tipempoga go mentodëa cenguï eyede da wënäni contagatimpa. 
Ayë ate Itota nänënë godinque Wengonguï ingante apëneyongä tömengä mïñë në godäni tömengä tönö godongämë ongönönänimpa. Tömënäni ïnänite angantapa. —Wadäni botö ïmotedö ante apënedinque, Æbodö ïmoo, ante apënedäni ëñëmïnii. 
Äñongante tömënäni weetë, —Bitö ïmitedö ante apënedinque pancadäniya, Wäö epënë në guidongaingä ince Itota adocä ïmaingä ingampa, änänipa. Wadäni pancadäniya weetë, Ediya wodi ingaingä ince Itota adocä ïmaingä ingampa, änänipa. Pancadäniya weetë, Wengonguï beyë në apënegaingä adocanque do wengaingä inte ñäni ömëmonte quëwënongä ince Itota adocä ïmaingä ingampa, ante tededänipa. 
—Mïnitö guiquënë, Botö ebodö ïmoo, ante pönëmïnii. Äñongante Pegodo, —Wengonguï nänö në angaïmi ïnömi inte bitö ïñömö ede në Coditobi ïnömi ïmipa, angantapa. 
Pegodo mänömaïnö ante apënecä ëñëninque Itota weetë angantapa. Mïnitö botö ïmotedö ante apënedinque, Codito ïnongä ingampa, ante gode änämaï ïedäni ämopa, ante nanguï äninque ede wee angacäimpa. 
Äninque, —Botö Waobo ëñagaïmo inte nanguï caate wequënëmo ïmopa. Në aadäni näni Picencabo tönö, Wengonguï quï, ante në godönäni ñënënäni tönö në odömönäni tönö mänïnäni ede botö ïmote Baa änäni wequënëmo ïmopa. Ayë botö ïmote godömenque wënönäni wenguënëmo ïmopa. Incete Wengonguï angä beyenque botö mëönaa go adoöneque ïñonte ede ñäni ömëmonte quëwenceboimpa, ante apënegacäimpa. 
Ante apënedinque Itota tömänäni ïnänite godömenque apënedinque, —Æcänö botö mïñë pöïnëna ïna tömengä nämä beyenque ante pönënämaï inte ïïmö ïñö ïïmö ïñö botö mïñë tee empote poncecäimpa. Nämä nänö wenguïwë nëente ponte baï cedinque tömengä, Botö wenguïmo ince caate webo ince Itota ingante cöwë tee empote goceboimpa, äninque poncecäimpa. 
Ede ecänö, Nämä wee gompodinque quëwenceboimpa, ante cedinque botö mïñë pönämaï ingä guiquënë tömengä ïñömö ede quëwënämaï incecäimpa. Weetë ede, Wënönäni wëmo incete botö Itota mïñë tee empote cöwë goceboimpa, ante ecänö äna guiquënë tömengä weetë quëwencecäimpa. 
Ede waocä inguipoga ongoncoo tömancoo ö encete ante cedinque nämä önöwoca ince pede godongä wë womonte ba ïninque ede tömengä ïñempa quëwengampa diyë mäincoo ëaquingää. 
Mïnitö pancamïniya botö beyë ante botö apënedö beyë ante guingo imonte wemïnitawo. Ïñempa botö Mempo nänö ëmönö tönö anquedoidi teiyë waëmö ïnäni näni ëmönö guïnë gongëñonte botö Waobo në ëñagäïmo inte ede nämä ñäö apäite baï dibe pöninque botö weetë në guïñente wegaingä beyë ante näëmë guingo imonte ede weceboimpa. 
Näwangä ämopa. Botö weca ongömïni pancamïniya ayë wënämaï ede mïïmïni quëwëñömïni botö Wengonguï Awënë Odeyebo babo ate botö nempo guiicemïnimpa, ante Itota apënegacäimpa. 
Mänömaïnö ante apënedingä inte Itota adoque Wengonguï itedë go ate Wengonguï ingante apënecete ante eidinque Pegodo ingante Wäö tönö Tantiago ïnate mänimpodäni ïnänite änanquidi ente mëicä eidänitapa. 
Æite go apëneyongä tömengä awinca ïñömö ede wïï cöwë nänö ëmönö baï waëmö pönï ñäö baï ede ëmongä bamongä adänitapa. Ayë tömengä weocoo nänö ëñacoo ïñömö ede näinte baï ëmoncoo badinque näämenta pönï ëñacantapa. 
Ayë ayönäni ede onguïñëna mënaa ede Möitee wodi tönö Ediya wodi ince ïñontobë a ongöninque Itota tönö tededatapa. 
Tömëna ïñömö ñäö apäite baï ëmöna inte Itota tönö godongämë apënedatapa. Godongämë apënedinque tömënäni, Itota ebänö ñöwo Eedotadëë godinque ïinque cedinque oo wente wade gocecäimpa, ante tededänitapa. 
Mänömaïnö ante tedeyönäni Pegodoidi guiquënë möïnente a ongöninque edemö ñäni ömëmonte ëmö ayönäni Itota ñäö apäite baï ëmongä adinque tömengä tönö onguïñëna mënaa godongämë adiyë ongönäni adänitapa. 
Onguïñëna ïñömö Itota ingante tece ëmö cete goce ceyöna Pegodo guiquënë, —Awënë ëñëmi. Ïñömö mönö waa pönï ongonte awedö. Bitö ämi ate mönitö oncontaicoo mentaiya go adotaique mënöninque bitö oncontai ante adotaique Möitee oncontai ante adotaique Ediya oncontai ante adotaique mënömaïmönipa. Mänömaïnö ante tededinque Pegodo, Æbänö ante tedequënëmo ïmoo, ante ëñënämaï inte önonque tedecantapa. 
Mänömaï tedeyongä boguïmancoo obo weente wee owoyö adämaï ïnäni inte, Boguïmancoo ganta ce wece we, ante Pegodoidi guïñente wedänitapa. 
Ayë boguïmancodë önönepämoque apënecantapa. “Ïingä botö Wengä botö në apente engaingä ingampa cemïnii. Tömengä pönö apënecä ate ëñëedäni.” 
Ante apënecä ëñente ayönäni Itota ñöwo adocanque a ongongä adänitapa. Ïninque tömengä mïñë në godäni në adïnänique inte pe wëënedinque tömënäni näni adïnö ante mänïñedë wadäni ïnänite apënedämaï ingadänimpa. 
Mänïï änanquidi ei ïïmö ate weë pöñönäni Itota ingante bee tencete ante nanguï ïnäni pönänitapa. 
Godongämë ponte nanguï ïnäni ongöñönäni onguïñengä adocanque ede ogë tededinque, —Në Odömömi ëñëmi. Botö wengä onguïñengä ingante pönö waa ae. Tömengä adocanque botö wengä ingampa cebii. 
Tömengä nänö në ëwocadongä inte wëne ince tömengä ingante ede bei ongongä ate tömengä ïñontobë Ye ye angampa. Ayë godö cecä ate botö wengä ede do do wäadinque önöne mäwanta tadecampa. Wëne ïñömö wante ïñö tao godinque adodö pö guiite ede cöwë quëwëninque botö wengä ingante ede ëwence cecampa cebii. 
Bitö mïñë në godäni ïnänite botö, Wëne inte wido ceedäni, ancaa äñömo tömënäni në cequënënäni ince edö cete wido cequïnänii, ante webopa. 
Ante weyongante Itota, —Ñöwomïni mïni edemö cedämaincabo mïni pönëegade impa. Mïnitö weca epogadö quëwëmoï. Wapiticë ceyömïnite botö epogadö piyënë cete wewëmoï. Äninque mempocä ingante apënedinque, Bitö wengä ingante botö weca ente pöe. 
Angä ëñente ente mämongä pöñongante wëne ince yeipodë be tacä do do wäate wewengantapa. Tömengä wentamö nänö në ëwocadongä ingante Itota ïñömö ede, Ee ae, ante wee angantapa. Ayë wëñengä ingante pönö cecä ate tömengä weetë önonganque bayongante mempocä ingante Itota pede godongä engacäimpa. 
Mänömaï cecä adinque, Wengonguï ince tëï pïñënongä inte mänömaï cecampa, ante pönëninque tömänäni ancai guïñente wegadänimpa. Mänömaï cecä ate guïñente weyönäni tömengä mïñë në godäni ïnänite Itota ïïmaï ante apënegacäimpa. 
—Ñöwo ämo ëñenguënë quëwëmïnii. Adocanque, Waocä në ëñagaingä eyömönö ongongää, ante godö odömöninque botö ïmote waodäni nempo pede godönäni encedänimpa. 
Äninque tömengä nänö apënedö ebänö ï, ante wedänitapa. Wë womonte ï ïninque tömënäni edö cete ëñenguïnänii. Ayë, Æbänö ante ämii, ante anguënënäni ince ede guïñënete wedinque pe wëënegadänimpa. 
Tömengä mïñë näni në gocabo ïñömö, Möni cabo ince ecänonque ñënengä pönï ïnongä inte në angä inguingää, ante wedinque nämä ince weetedö weetë tedeyönänite 
Itota önöwënenque do ëñengantapa. Ëñëninque wëñengä adocanque ingante bei ongöninque tömengä gäänë ïñömö gö cecantapa. 
Tömënäni ïnänite apënecantapa. —Waocä botö ëmöwo beyenque ïingä wëñengä ingante, Pöe, ante waa cecä ïñömö tömengä botö ïmote adobaï ede, Pöe, ante do waa cecampa. Botö ïmote ecänö, Pöe, äninque waa ceda tömengä adobaï botö ïmote në da pönongä ingante Wengonguï ingante ede adobaï, Pöe, ante do waa cecampa. Ede mïni waocabo wedämïni ïñömïnite waocä guiyangä pönï ïnongä nänö entawënö baï në entawengä ïñömö tömengä ñënengä pönï ïnongä ingampa, ante apënegacäimpa. 
Wäö ïñömö Itota ingante apënedinque, —Awënë ëñëmi. Wacä ince mönö cabo ïnämaï ïnongä inte bitö ëmöwo apënedinque wëneidi ïnänite wido cecä atamönipa. Ïninque mönitö weetë ede, Bitö mönitö tönö gobi ïmipa Itota ëmöwo apënequïmii, ante tömengä ingante ede wee antamönipa. 
Ante apëneyongante Itota, —Ïñempa mïnitö ïmïnite në pïinte cedämaï ingä ïñömö tömengä weetë mïnitö tönö godongämë cecä ingampa cemïnii. Tömengä ingante wee änämaï incemïnimpa, angacäimpa. 
Oo pönï nänö eiquïöne bace ceyonte Itota, Eedotadëë ïñömö botö cöwë goceboimpa, ante goce cecantapa. 
Wadäni ïnänite tömengä, Poncecäimpa, ante mïnitö täno beyente goedäni, ante da godongä godänitapa. Godinque tömënäni ïñömö Tämadiabe godinque tömengä beyë cecete ante Tämadiaidi näni quëwëñömö goce ceyönäni, 
Tämadiaidi weetë ede, Eedotadëë gämënö Itota gocä awedö, ante adinque, Mönitö weca pönämaï incecäimpa, ante wee änänitapa. 
Ïïmaï cedäni adinque Wäö tönö Tantiago tömengä nänö ëmïñëna ïñömö, —Awënë ëñëmi. Baa änäni adinque öönedë gonga ämöna weë gonte wenguïnäni, ämi, änatapa. 
Äñönate Itota weetë ede dadi ëmëmonte wee ante tömëna ïnate, “Ïñempa mïnatö ïmïnate ewocadö angä ëñente ämïnaa, ante mïnatö ede ëñënämaï ïmïna awedö. 
Ïñempa botö Waobo ëñagaïmo ïmo ïñömö ede waodäni ïnänite ömëe ëwencete ante wïï pongaïmo ïmopa. Weetë ede, Botö ëmo beyenque quëwencedänimpa, ante pongaboimpa,” ante pïingacäimpa. Ayë wadäni näni quëwëñömö gogadänimpa. 
Taadonque goyönäni Itota ingante wacä angantapa. —Awënë, bitö edömë goyömite botö bitö mïñë pö goceboimpa. 
Angä ëñëninque Itota weetë, —Babe guintaidi ïñömö ontatodë monguï ëadäni ïnänipa. Ayamöidi ongonta ëadäni ïnänipa. Botö Waobo ëñagaïmo weetë ede monguï ömaabo ïmopa ponce ämii, angacäimpa. 
Ayë wacä ingante Itota, —Botö mïñë pöe. Angä ëñente wedinque tömengä, —Awënë ëñëmi. Botö täno gote botö wempo wengä ate daga wente ate pömoe. 
Äñongante Itota weetë, —Ïñempa në wëwocadäni ince tömënäni guiidënäni wënäni ate ee abi daga wencedänimpa. Bitö weetë, Wengonguï Awënë Odeye do pongäimpa, ante gote apënebi ëñencedänimpa. 
Ayë wacä adobaï, —Awënë bitö ïmite tee empote goïnëmo ince ee ongöñömi täno gote botö guiidënäni ïnänite, Gobopa, ante apënete pömoe. 
Äñongante Itota weetë, —Öme në mangë mangë cedongä ïñömö töö pönï minte pequimpa, ante cequënengä ingampa. Tömengä dadi ëmente adinque töö pönï cecampa diyë töö minte pequïï. Ayë adobaï Wengonguï Awënë Odeye nempo quëwëninque në cequënengä ïñömö tömengä dadi ëmente inguipogaque ante acä ïninque Awënë beyë ante edö cete cequingää. 
﻿Ayë ate mönö Awënë godömenque tetenta i doo ganca ïnäni mänimpodäni ïnänite ïïmaï angantapa. Mïnitö ëmënö mëmïnaa ëmënö mëmïnaa godinque botö në goquïñömö ante wayömö näni quëwëñömö mäo wayömö näni quëwëñömö mäo täno beyente gomïni ate botö ayë ponceboimpa, äninque da godongä gogadänimpa. 
Ïïmaï ante da godongä godänitapa. “Näwangä ämopa. Waocä tömencacodë do pequinca nanguï inca baï Awënë nempo në quëwenguënënäni adobaï nanguï ïnäni ïnänipa. Incete në tä pedäni wedenque ïnäni baï në gode änäni ïñömö adobaï mënäniya pönï ïnänipa cemïnii. Mïnitö Wengonguï ingante apënedinque, Awënë, bitö tömencacodë në ëabi inte ämi ëñëninque gote apënecedänimpa, ante äedäni. 
Ñöwo mïnitö ïñömö goedäni, ämopa. Mëñeidi weca ongöninque codotedoidi ïñömö tëëmö ïnänipa diyë nämä wee aaquïnänii. Mïnitö ïñömö codotedoidi aquïïnäni baï adobaï aquïïmïni ïñömïnite botö ämo mëñe baï ïnäni weca ede gomïni ataqueedäni. 
Godonte mïni enguinta wente ëï ënämaï inte mäincoo mongente godämaï ïedäni. Awencata nëente godämaï ïedäni. Taadö godinque wacä ingante bee tëninque apënedämaï inte goedäni. 
Æcönëmenque go guiite, Mïni quëwencabo gänë pönente waa quëwëedäni, ämïni ëñencedänimpa. 
Mänincönë quëwengä Ao angä ïninque tömengä gänë pönente waa quëwëmaingampa. Weetë Baa angä ïninque mïnitö adomïnique gänë pönente waa quëwëmaïmïnipa. 
Mänincönë mïni go guiidincönë quëwëñömïnite mänincönë quëwënäni pede pönönäni ente cente bete quëwëedäni. Ede në cecä ïñömö tömengä nänö cedï beyë eyepë enguënengä ingampa. Mïnitö adocönenque quëwëninque wacönë wacönë godämaï ïedäni. 
Æyömömë goyömïni mänïñömö quëwënäni, Pöedäni, änäni ëñente wedinque mïnitö tömënäni cenguï pönönäni ëninque cëedäni. 
Wëne wëne wewënäni ïnänite godö cemïni waa bacedänimpa. Ayë tömënäni ïnänite, ‘Wengonguï Awënë Odeye mïnitö weca oo pongä acemïnimpa,’ ante apëneedäni. 
Ayë tömënäni quëwëñömö go guiiyömïnite Baa änäni ïninque mïnitö weetë tömënäni taadonque tao godinque tömënäni ïnänite, 
‘Mïnitö quëwëñömö onguipoi wade cewate gomöna tamëñedäni. Incete Wengonguï Awënë Odeye mïnitö weca oo pongä acemïnimpa,’ ante äedäni. 
Ede mïnitö ïmïnite ämopa. Wengonguï nänö apente anguïöne ïinque bayonte Todömä ïñömö quëwengaïnäni guiquënë nanguï pante wewëñönäni mïnitö ïmïnite në Baa änäni guiquënë godömenque nanguï pante wewenguïnäni ïnänipa,” ante Itota angacäimpa. 
Äninque Itota në ëñënämaï quëwënäni ïnänite pïïninque ïïmaï angantapa. “Codatïï ïñömö quëwëmïni ëñëedäni. Betaida ïñömö quëwëmïni ëñëedäni. Mïnitö mïni wewenguinque ëñënämaï cete quëwëmïnidö anguënë. Ede botö mïnitö weca tëï pïñente botö cedï baï Tido näni quëwengaïñömö Tidöö näni quëwengaïñömö adobaï cebo baï mänïñömö quëwengaïnäni ïñömö wëne wëne näni cegaïnö ante dobe ñimpo cedinque göme ëmoncoo da wëñadinque gönaiboga të contadinque Ca ca wecegadänimpa. 
Ïninque Wengonguï nänö apente anguïöne ïinque bayonte Tido ïñömö tönö Tidöö ïñömö quëwengaïnäni ïnänite nanguï pangä wewënäni incete tömengä mïnitö ïmïnite godömenque pangä wewencemïnimpa. 
Ayë Capënaömö ïñömö quëwëmïni ëñëedäni. Wengonguï mïnitö ïmïnite dice öönedë wo ëentodongä ei gote toquïmïniyaa. Ïñempa tadömengadenguipo weentodongä guii wecemïnimpa,” angantapa. 
Äninque Itota weetë tetenta i doo ïnäni ïnänite apënedinque, “Mïnitö apëneyömïni ecänö ëñengä tömengä ïñömö ede botö ïmote do ëñengä ingampa. Weetë mïnitö ïmïnite në Baa angä ïñömö tömengä ede botö ïmote do Baa angä ingampa. Ayë botö ïmote në Baa äningä inte tömengä botö ïmote në da pönöningä ingante do Baa angampa,” ante apënedinque tömënäni ïnänite Itota angä godänitapa. 
Angä godïnäni inte tetenta i doo ganca ïnäni adodö ocë ëmente pöninque watapë todinque Itota ingante apënedinque, —Awënë, bitö ëmöwo apënedinque mönitö wëneidi ïnänite ämöni ëñëninque bitö ëmöwo beyenque godänipa. 
Ante todäni ëñëninque Itota weetë, —Näinte quingë ce baï Tatäna ïñömö wëne awënë ince öönedë ïnö weengä në agaïmo inte botö adobo ämopa. 
Botö pönö ämo ate mïnitö ïñömö në ämïni badinque ede tente tönö emëñe ingante pïnä gäwadäni baï adobaï tëï ëmömïni inte tente baï në cedäni ïnänite wido cecemïnimpa. Ayë mönö ïmonte në pïinte cedongä ince tëï pïñente cecä incete mïnitö ïñömö godömenque tëï ëmömïni inte mäningä nänö tëï pïñente cepämo ante tömämämo ante ede wido cecemïnimpa. Ede ecämenque ince mïnitö ïmïnite ëmëwo wido cedämaï incecäimpa. 
Incete mïnitö ämïni ëñëninque wëneidi do ëñente cedäni beyenque todämaï ïedäni. Weetë, Mönitö ëmöwo öönedë dobe yewëmonte ongompa, ante adinque mïnitö mänömaï beyenque watapë toedäni, angacäimpa. 
Äninque Wengonguï Teiyë Waëmö Önöwoca ingante ëwocadongä inte Itota mänïñedë ede watapë todinque Wengonguï ingante ïïmaï ante apënecantapa. “Mempo ëñëmi. Bitö, Wadäni nämä ocai encadäni tönö nanguï adinque në ëñënäni tönö mänïnö bitö cegaïnö ante ëñënämaï incedänimpa, ante cedinque bitö cegaïnö ante wë wodongabiimpa. Weetë wëñënäni tece ëñadäni baï ïnäni ïnänite bitö edonque odömömi adinque do ëñënänipa. Bitö öönedë Awënë ingaïmi inte inguipoga Awënë adobi ïnömi inte ede mänömaï cebipa, ante adinque botö bitö ïmite waa ate pönëninque apënebopa. Mempo, bitö tömëmi änö baï cedinque waa cebi adinque botö Ao ämopa, ante apënebopa,” ante Wengonguï ingante apënegacäimpa. 
Ayë, “Botö Mempo ince, Bitö Awënë ïnömi inte aacebiimpa, ante tömäo ïñömö ongoncoo botö nempo pede pönöninque tömäo ïñömö quëwënäni tömänäni ïnänite adobaï botö nempo pede pönongä ëninque botö ïñömö ede tömancoo ënempodinque tömäo ïñömö quëwënäni ïnänite në ënempobo ïmopa. Wengonguï Wëmo ïñömote, Æbodö ïmoo, ante Mempoque ëñengä ingampa. Botö weetë tömengä Wëmo ïnömo inte, Wengonguï ecänö ingää, ante adoboque në ëñëmo ïmopa. Ayë, Ïïnänique në ëñënäni incedänimpa, ante botö në angaïnäni ïnänite odömonte botö apënebo ëñëninque tömënäni weetë, Wengonguï ecänö ingää, ante në ëñënäni badäni ate mönitö adomönique äanque baï në ëñëmöni ïmönipa.” 
Ante apënedinque Itota dadi ëmëninque tömengä mïñë në godänique ïnänite apënedinque, “Ñöwo mïni adïnö adinque në ëmömïni inte mïnitö mïni watapë quëwenguinque impa. 
Ïïmaï impa, ante apënebo ëñëedäni. Wengonguï beyë në apënegaïnäni nanguï ïnäni tönö ïmeca awënëidi nanguï ïnäni ince mïni adïnö baï ante aïnente wegaïnäni incete ede adämaï ingadänimpa. Mïni ëñënïnö ante adobaï ëñëïnente wegaïnäni incete tömënäni ëñënämaï ingadänimpa,” ante mäninganca Itota apënecä ëñengadänimpa. 
Ayë ate adocanque idegoidi näni wee angaïnö ante në ate ëñengä ïñömö, Itota ebänö wapiticë apënebaingää, ante cedinque engë gantidinque tömengä ingante ïïmaï angantapa. —Awënë në Odömömi ëñëmi. Botö ebänö cete cöwë wënämaï wantepiyë quëwenguïmoo, ante webopa. 
Äñongante Itota, —Möitee wodi, Ïïmaï ceedäni, ante wee yewëmöninque ebänö ante yewëmongä ongö abii. 
Äñongante në odömongä weetë, —Ïïmaï ante yewëmongacäimpa. Bitö mïmö entawëmi inte Wengonguï mönö Awënë ingante waadedinque bitö önöwoca ëwocadinque edemö waadete pönencebiimpa. Bitö baö tëï pïñente ëñabi inte godö waadete cedinque bitö ocai encabi inte nö pönëninque waa waadete pönëe. Ayë adobaï bitö nämä bitö waadete waa cedö baï adobaï pönëninque godongämë quëwënäni ïnänite adobaï waa waadete cee. 
Ante apënecä ëñëninque Itota tömengä ingante weetë, —Bitö nö ëñëmi inte nöingä apënebitapa. Mänïnö bitö änïnö baï cebi ïninque bitö wënämaï quëwëmaïmipa. 
Angä ëñëninque guïñente wedinque në odömongä ïñömö, Botö cequënënö ante wïï cebopa, ante Itota ëñënämaï incecäimpa, ante nämanque ante wee äninque, —Ïñempa wa. Godongämë quëwënäni, ante bitö änïnäni ïñömö edänidö ïnänii. 
Äñongante Itota weetë, Mönö guiidengä ecänö ingää, ante odömoncete ante ïïmaï apënegacäimpa. —Onguïñengä adocanque Eedotadëë quëwente Eedicoo weidö cegöñongante në ö ënäni tömengä ingante ïñontobë bei ongonte weocoo gäni tadongadinque tei tei pänäni nangë bacä ïninque wade godäni. 
Ate, Wengonguï quï, ante në godongä adocanque adodö weidö godö godinque në nangë bate öñongä ingante gomö adinque ee wodo penta ëmë wedeca gocampa. 
Ayë ate Debii wodi pëïnäni näni Wengonguï oncönë cecabo ince adocanque adobaï adoyömö weë pöninque në nangë bate öñongä ingante gomö adinque ee wodo penta gocampa. 
Ayë ate wacä Tämadiabe në quëwënongä ince ado weidö godinque në nangë öñongä weca adoyömö ponte gomö adinque, Tömengä edö cete quëwenguingää, ante tömengä wedö ante baï nanguï pönente cecantapa. 
Ïingä ïñömö në nangë bate öñongä weca pöninque tei tei pänäni nänö ebäadïñömö oguinguipë tönö yowepë tï nämë biïnömë näni ämë gao caadinque weocooca wïni caacampa. Ayë, Të contate gocecäimpa, ante adocä Tämadiabe quëwengä ïñömö nämä nänö në mongente goquënengä bodo önöñabe në nangë badingä ingante engö cecä të contayongante bodo ingante töö töö ente gocampa. Ayë taadö pönäni näni cente guiite möincö ganca ente mäo guiidinque në nangë badingä ingante waa cecampa. 
Ïïmö ate padata näni godonte ëinta mentaa tadöninque mänincönë në aacä ingante pede godöninque, Bitö në nangë badingä ingante waa cee. Quïëmë ëïnengä adinque bitö godömi engä ate botö bitö weca adodö pöninque bitö godönimpo adopo weetë pede pönömo encebiimpa, ante gocampa. Mänömaï cecampa. 
Äninque Itota tömengä ingante në äningä ingante godömenque angantapa. Bitö ïmite ñöwo ämo ëñëninque bitö weetë apënebi ëñëmoe. Në nangë bate öñongä weca pönäni mengäa go adocanque ïnäni incete ecänö tömengä tönö godongämë quëwënäni baï inte waa cecantawoo, ante pönëmii. 
Äñongante në odömongä weetë, —Tömengä ingante në waadete godö waa cedongä ince tömengä guiidengä baï cecampa. Ante apënecä ëñëninque Itota weetë, —Tömengä nänö cedö baï bitö adobaï godinque cebäwe, angacäimpa. 
Ayë taadö goyönäni tömënäni quëwëñömö pongä adinque onquiyengä tömengä ëmöwo Mäadota ïñömö Itota ingante angä tömengä oncönë pö guiite ëñacantapa. 
Mäadota tönïñacä Mäadiya ïñömö Itota önöwaca ïnö të contadinque tömengä apënecä ëñëë congantapa. 
Mäadota guiquënë në ëñadäni beyë ante nanguï cete wedinque Itota weca pöninque, —Awënë, botö tönïñacä ëmö cete gocä ate botö adoboque nanguï cebo ate wedämaï ïmitawo. Ede ämi pö cecäe. 
Äñongante Itota, —Mäadota, Mäadota, bitö wa wa wa cecete ante wewëmi awedö. 
Weetë adoque pönï cedinque ede eyepë impa. Mäadiya do, Quïnö waa cequïmoo, ante apente pönëningä inte botö önöwaca ïnö pö të contate ëñëë congä adinque botö weetë tömengä ingante, Goe, änämaï inceboimpa, angacäimpa. 
﻿Itota ayë ate wayömö gote Wengonguï ingante apënecantapa. Ïinque apënecä adinque tömengä nänö në ëmïñengä adocanque tömengä ingante apënedinque, —Awënë ëñëmi, Wäö tömengä nänö ëmïñënäni ïnänite odömonte, Wengonguï ingante ebänö ante apënequïï, ante nänö apënedö baï bitö mönitö ïmönite adobaï ante odömonte apënebi ëñenguïmönii. 
Ante weyönäni Itota, —Wengonguï ingante apënecete ante ïïmaï ante apëneedäni, “Mönitö Mempo në öönedë quëwënömi inte ëñëmi. Mönitö bitö ëmöwo teiyë waëmö ëmömi adinque bitö ëmöwo ante waa adinque apënemönipa. Bitö öönedë Awënë në ingaïmi inte inguipoga Awënë Odeyebi bitö baquinque ede quingë pöe. Öönedë owodäni ëñente cedäni baï inguipoga adobaï bitö änö baï ëñente cecëimpa. 
Mönitö ïmönite bitö, Cenguï, ante ïïmö ïñö ïïmö ïñö eyepë pönömi ente cëmönie. 
Mönitö wëne wëne cemöni incete bitö në panguënëmi ince pönö ñimpo cebi quëwëmönie. Mönitö adobaï ede wadäni mönitö ïmönite wëne wëne cedäni adinque ñimpo cemöni quëwënäni ae. Mönitö wëne wëne möni ceïnënö godö gocete ante cemöni adinque bitö wee cebi ate mänïnö godö godämaï inte mönitö weetë wëne wëne cedämaï incemönimpa, Weetë ede në wïwa ëwocadongä nempo ongöñömönite bitö gä pe empobi quëwëmönie.” Mänömaïnö ante apënete Wengonguï ingante apëneedäni, Itota angantapa. 
Äninque tömënäni ïnänite godömenque apënedinque Itota, —Bitö ïïmaï cebi ïninque bitö ëmigo ebänö cebaingää, ante pönëedäni. Ayaönënëña ince bitö ëmigo weca godinque bitö, “Botö ëmigo ëñëmi. Päömo bodogaa tänoque pönömi ënïmo inte ayë ate botö adopo pönömo encebiimpa. 
Ede wacä botö ëmigo ince wayömö gocete ante botö weca pongampa cebii. Botö, Quïnö impa diyë godömo cenguingää, ante wedïmo inte bitö ïmite ämopa.” 
Äñömi tömengä guiicönë öñöninque, “Botö odemö edemö tee mönedinque botö wëñënäni tönö möïmoga öñömo inte diyë edö cete engë gantite godömo enguïmii. Ee ae.” 
Äninque bitö ëmigo ince bitö ämi beyenque engë gantite pönönämaï ingampa. Incete weetë weetë äñömi tömengä, Ancaa ëñente awedö, äninque engë gantidinque bitö ïmite do pönongä ëmaïmipa. 
Ante apënedinque botö ïñömö mïnitö ïmïnite ïïmaï ämopa. Pönömi ëmoe, ante në angä baï cedinque mïnitö mïni enguïnö ante Wengonguï ingante apëneedäni. Æyömönö ïï, ante në diqui diqui mingä baï cedinque mïnitö, Æbänö ïï, ante edemö ëñencete ante Wengonguï ingante wede pönente apëneedäni. Odemö mönitö beyë wi ënecëimpa, ante aa pecä baï cedinque mïnitö, Æbänö cequïmoo, ante ëñencete ante Wengonguï ingante nanguï apëneedäni. 
Ede, Pönömi ëmoe, ante në änäni ïñömö ede do ënänipa. Në diqui diqui mïnäni ïñömö do adänipa. Ayë odemö ponte në aa pedäni tömënäni näni guiiquinque ede do wi ënete baï bacëimpa. 
Ante apënedinque Itota godömenque apënecantapa. —Wëñë mempobi ïmi, ëñëmi. Bitö wëñengä päö ante angä ëñëninque bitö dice dicamö ince godömi engäa. Geye ante angä ëñëninque bitö tentebo ince dice godömi engäa. 
Enquëmo angä ëñëninque bitö emëñe ince dice godömi engäa. 
Ïninque mïnitö në wïwa cedömïni ince, Wëñengä beyë quïnö waa ï, ante ëñëmïni inte do godömïni engampa. Mönö Mempo ïñömö waa pönï cedongä ïñongante änäni ëñëninque tömengä në änäni ïnänite tömengä Teiyë Waëmö Önöwoca ingante da pönongä encedänimpa, ante Itota apënegacäimpa. 
Ayë wëne në babetadecä ïñömö waocä baö do guiite ongöñongante Itota tece wido cecantapa. Wëne tao gocä ate onguïñengä tededämaï ïningä ince do tedecä ate wedinque godongämë ongönäni weetë guïñente wedinque waa agadänimpa. 
Pancadäniya guiquënë, “Ïñempa wëne awënë Beedeboo tönö godongämë cedinque Itota wëneidi ïnänite wido cecä ïmaingampa töö,” ante tedewënänitapa. 
Wadäni guiquënë, Æbänö cemö ate Itota oda cequingää, ante cedinque tömengä ingante, Bitö öönedë näni ceï baï mä odömömi ate pönëmaïmönipa, änänitapa. 
Mänömaï babe cecete ante änewënänipa, ante Itota do ëñëningä inte ïïmaï angantapa. “Awënë odeye nempo quëwënäni näëmë weetedö weetë cedäni ïninque awënë nänö ömedempote wequinque tömënäni nämä ëwente cedänipa. Ayë adocönë owocabo ince adoyömö godongämë quëwënïnäni ince näëmë weetedö weetë cedäni ïninque tömënäni oncö woquinque näwë gobaïnänipa. 
Mïnitö, Wëne awënë Beedeboo tönö cedinque Itota wëneidi ïnänite wido cebaingampa, ante änewëmïnipa töö. Ïñempa awënë Tatäna nempo quëwënäni ïñömö näëmë weetedö weetë pïïnäni ïninque adocabodäni ïnämaï ïñönänite tömengä dice tömënäni ïnänite ënempobaingäa. 
Mïnitö, Beedeboo tönö cedinque Itota wëneidi ïnänite wido cecampa, ante tedewëmïnipa. Mänïnö mïni änewënö näwangä ï baï mïnitö mïñë në godäni guiquënë ecänö tönö cete wido cedänii. Ïninque mïnitö mïñë në godäni ince mïni änewënö beyenque ante näëmë pïïninque mïnitö ïmïnite weetë apente äninque pïincedänimpa anguënë. 
Botö ïñömö Wengonguï tönö godongämë cedinque wëneidi ïnänite wido cebo apa änewëmïni. Mänömaï ï ïninque botö Wengonguï Awënë Odeye ïnömo inte mïnitö weca do pömo aedäni,” ante Itota apënegacäimpa. 
Ayë, “Ïïmaï impa. Në tëï pïñengä ïñömö tëëmoncoo wëñate mongëninque, Wee godö ceinca, ante tëëmonca nëente tömengä oncö boyë wee godö wee godö ceyongä tömengä ëadincoo ïñömö ede ee ongompa. Tatäna ïñömö mänömaï ingampa. 
Incete wacä godömenque tëï ëmongä inte pöninque mäningä ingante ede be tacampa. Ayë tëëmonca, Wee godö botö ceinca, ante mäningä nänö äninca ñöwo pöningä ïñömö gä pe empote ö ëninque tömengä nänö ëadincoo adobaï gä pe empote ö ente mäo nënempocampa. Botö ïñömö në tëï ëmömo pönï ïnömo inte ede godömenque tëï ëmongä nänö gänä cebaï cebopa,” angantapa. 
Ayë, “Botö tönö ecänö wïï godongämë cecä ïñömö tömengä ïñömö ede botö ïmote Baa ante pïinte cecä ingampa. Ayë botö, Waodäni botö mïñë poncedänimpa, ante ceyömo waocä botö tönö wïï cecä ïñömö tömengä weetë botö mïñë ponce ceyönänite tatodongä wade godänipa,” ante Itota apënecantapa. 
Ayë apënedinque Itota ïïmaï ante apënecantapa. “Waocä baönë owote ate tao godinque wëne wentamö nänö ëwocadingä ïñömö ede, Quingänö baönë go guiidinque ede guëmante quëwenguïmoo, ante diqui diqui minte ayongä önömeca to aminte ï ate wedinque ede, ‘Botö tao godincönë adodö go guiite quëwenceboimpa,’ ante pönëninque adodö pongampa. 
Ponte ayongä waocä önonganque bayongante wacä önöwoca tömengäa owodämaï ingä adinque wëne weetë, Æ waocä botö owodincö baï ïnongä inte ñöwo wade ñëmente mäincoo cabo të gete baï ömewocacä ingä abopa. 
Ate adinque tömengä weetë godinque wëneidi godömenque wentamö ëwocadäni tiete ganca mänimpodäni ïnänite ente pongampa. Tömënäni tömänäni waocä baönë godongämë pö guiite owodäni ate waocä ïñömö wëne yewëninque godömenque wewengampa,” ante Itota apënegacäimpa. 
Itota tece apëneyongante onquiyengä ïñömö godongämë ongönäni tönö ongöninque ogë tededinque, —Bitö ïmite në mangaïnä inte ede tömënä nänä toquinque impa. Bitö ïmi goömë gänongaïnä inte ede tömënä watapë nänä quëwenguinque impa. 
Ante ogë tedecä ëñëninque Itota weetë, —Ïñempa Wengonguï nänö änö ëñëninque në cedäni guiquënë tömënäni weetë näni watapë quëwenguinque ëñente cedänipa, ante apënegacäimpa. 
Mänïñedë godömenque nanguï ïnäni pönäni adinque Itota, ïïmaï ante apënecantapa. “Mïnitö wïwa mïni cecabo ïmïnipa. Mïnitö ede, Mä cete odömömi adinque pönëmaïmönipa, ante ancaa ämïni awedö. Näwangä ämo ëñëedäni. Cönäö wodi beyë cedinque Wengonguï bamönengë nänö cegaïnö ante mïnitö pönënämaï ïñömïnite ede mäninque mïni aquinque cecëimpa änewëmïnii. 
Nïnebaidi pönencedänimpa, ante Cönäö wodi ingante Wengonguï angä quëwengacäimpa. Ñöwomïni pönencemïnimpa, ante adobaï cedinque Wengonguï botö Waobo ëñagaïmo ïñömote adobaï angä quëwëmo acemïnimpa. 
Doyedë ïñömö betamonca gämënö öme awënë ïnongä inte onquiyengä ince awënë Tadömöö wodi nanguï ëñente nänö apënedö ante ëñencete ante doöne quëwëninque pongacäimpa. Tadömöö wedenque ëñengä ïñongante botö godömenque nanguï ëñëmo inte mïnitö weca ongöñömote mïnitö ïñempa wïï ëñëmïnipa töö. Ïninque mäningä onquiyengä ince Wengonguï në apente angä weca pöninque mïni ñöwo quëwencabo tönö godongämë ongöninque, Mïni pante wequinque ëñënämaï ingamïnimpa töö, ante apente pïinguingä ingampa. 
Cönäö wodi Wengonguï beyë apënecä ëñëninque Nïnebaidi wëne wëne näni cegaïnö ante wewente pönëninque ñimpo cegadänimpa. Cönäö wodi wedangä ïñongante botö weetë në ñënëmo inte apënebo ëñëninque mïnitö ïñömö ëñënämaï ïmïnipa. Ïninque Nïnebaidi ince Wengonguï në apente angä weca pöninque mïni ñöwo quëwencabo tönö godongämë gongente ongöninque, Mïni pante wequinque ëñënämaï ingamïnipa töö, ante apente pïïnänidö anguënë,” angantapa. 
Ayë godömenque apënecantapa. “Gongapencade tï wodönodinque waodäni dice awëmö ïñömö wë wodönäniyaa. Oweta boo cecadäniyaa. Weetë, Mänïñömö në pö guiidäni acedänimpa, ante cedinque gongapencade awempa ëmongapaa cö cedäni ñäö beco adänipa. 
Mönö baö tömäo beyë mönö awinca tica ënente baï ëmömompa. Mönö nö pönëninque amö ïninque mönö ñäö tica ënente cegonte baï waa cete quëwëmompa. Weetë wïwa pönente amö ïninque mönö wëmö ïñömö cegonte baï inte wïwa cete quëwëmompa. 
Mänömaï beyë bitö, Wëmö ëwocadämaï inceboimpa, ante bitö önöwoca cöwä adinque nämä wee cee. 
Ïninque bitö baö tömäo ñäö entawëninque bitö önöwoca adobaï ñäö ëwocabi ïninque quïomenque ince wëmö entawënämaï ïmaïmipa. Gongapencade ñäö beco edonque abi baï ede ñäö edemö entawëninque edonque adinque waa quëwëmaïmipa,” ante Itota apënegacäimpa. 
Ïinque apënecä ate adocanque Paditeocä tömengä ingante, Pö cëe, angä ëñente pö guiite cencete ante ongongä. 
Adinque Paditeocä ïñömö, Itota quïnante mempodämaï inte cengää, ante guïñente wecä. 
Ïninque mönö Awënë tömengä ingante, —Mïnitö Paditeoidi ïñömö ede oweta tönö podato cencadë ïnö wentamö ënencoo ee adinque yabeque mënongate baï cemïni ïmïnipëë. Mäincooque ëïnente mïni wedö beyë ayë wïwa mïni cedö beyë ede mïmöno wentamö entawëmïni ïmïnipa. 
Mïni ëñëegadë. Në badongä ïñömö yabeque badöninque cencadë ïnö badönämaï ingantawogaa. Ïñempa mönö baö në badongaingä ïñömö adocä mönö önöwoca badongacäï apa quëwëmïnii. 
Ïninque mïnitö weetë wadäni ïnänite edemö waadedinque mïnitö mäincoo pede godö pede godö cemïni ïninque tömancoo ede ñä mënongate baï ba adinque mïnitö weetë ede ñäö baï entawencemïnimpa. 
Paditeoidi mïni wequinque ïïmaï cemïnipa. Mäincoo diete ganca mänimpocoo ente cö cedinque, Adocooque Wengonguï quï impa, ante mönö godongëimpa, ante cemïnipa. Mïnitö mänömaï cedinque ede öñabo mïni minte peyabo, Oguï waa cenguï, ante mïni tä pete ëñabo ince ede, Wengonguï quï impa, ante pancayaboga godömïnipa. Mäninganca cedinque mïnitö waa cemïni incete wadäni ïnänite nö cedämaï ïmïni inte Wengonguï ingante waadete pönënämaï ïmïnipa töö. Ïñempa mänïnö öñabo godonguënëmïni inte mïnitö godömenque waadete pönëninque nö cequënëmïni ïmïnipa. 
Ayë Paditeoidi mïni wequinque impa. Mïnitö odömöincönë go guiidinque nämanque ante pönëninque waëmompaa pönï të contate tomïni awedö. Ayë waodäni näni godonte ëïmancadë godinque mïnitö nämanque pönëninque, Wadäni, Waa quëwëedäni, ante apënedinque mönitö ïmönite waa acedänimpa, ante mïni wequinque ede änewëmïnipa töö. 
Ayë waocä wodido ñömëï ongö baï mïnitö ïñömö mïni wequinque ede wentamö entawëmïnipa. Mänömaï entawëmïnipa, ante ëñënämaï inte wadäni ede mïni änö ante ëñente cedinque ede oda cedänipa, ante Itota pïingantapa. 
Ïninque adocanque idegoidi näni wee angaïnö ante në ate ëñengä ïñömö Itota ingante apënedinque, —Awënë, mänömaï äninque bitö mönitö ïmönite adobaï pïinte änewëmi awedö. 
Äñongante, —Mïnitö dodäni näni wee angaïnö ante në adïmïni inte ede mïni adobaï wequinque impa. Ede, Cedämaï cedämaï, ante ancaa wee äninque mïnitö ïñömö ede mäincoo teëmencoo mö paate wadäni önönancapë cö cedancapënäni baï cemïnipa töö. Ayë weetë önompogonca adopogoncaque ince gä ënancapënämaï cete baï cedinque mïnitö mïni wequinque ede, Æbänö cete waa quëwenguïï, ante odömonte apënedämaï ïmïnipa töö, ante Itota apënecantapa. 
Ayë godömenque apënedinque, “Wengonguï beyë në apënegaïnäni ïnänite mïnitö mëmëidi ince në wënönäni ingadänimpa. Mïnitö ïñömö, Në wënongaïnäni nänömoidi ïmönipa, ante baï cedinque, Wengonguï beyë në apënegaïnänido, ante mënönomïnipa töö. Mïni wequinque ede mänömaï cemïnipa. 
Ïninque, Mönitö mëmëidi wënongadänimpa, ante ëñënïmöni inte tömënäni wodido ante mënönomönipa, äninque mïnitö mëmëidi näni cegaïnö ante Ao äninque cemïnipa töö,” ante Itota pïingantapa. 
Ayë ïïmaï ante apënecantapa. “Mänömaï beyë Wengonguï mönö në ëñengaingä ïnongä ince ïïmaï ante apënegacäimpa. ‘Botö beyë në apënedäni tönö botö në da godönäni ïnänite botö, Idegoidi weca gote apëneedäni, ämo gocedänimpa. Ämo gote pönäni adinque idegoidi weetë pancadäniya ïnänite wënönäni wencedänimpa. Ayë pancadäniya ïnänite togente pänäni wecedänimpa,’ ante Wengonguï do apënegacäimpa. 
Ïninque ñöwo quëwëmïni ïñömïnite, Quïnante wënömïnii, ante Wengonguï ede mïnitö ïmïnite ancecäimpa. Wengonguï beyë në apënegaïnäni ïnänite tömengä nänö badongaïñedë dodäni mä pönï wënönäni beyë ayë ïincayë ate ñöwo ganca wënönäni beyë ïninque ede në wënäni tömänäni wepë näni näagaïnö ante, Ñöwo quëwëmïni mänïnäni tömänäni wepë näate baï ïmïnipa. 
Ede tömänäni näni wënongaïnö ante ede ñöwomïni mïni pante wequinque impa. Ede mä pönï wënöninque docä Abedo wodi ingante adocanque wënongä wengacäimpa. Ïincayë ate Wengonguï oncö ñënencö boyë näni iya täimpaa gäänë ongöñongante Tacadiya wodi ingante wënönäni nänö wenganca wadäni nanguï ïnäni ïnänite wënönäni wengadänimpa. Incete Wengonguï, Mïnitö mëmëidi nänömoidi ingaïmïni inte tömënäni näni wënongaï beyenque wepë näate baï wentamö entawëñömïnite botö weetë ñöwomïni ïmïnite pämo wecemïnimpa, ante Wengonguï angampa,” ante Itota apënegacäimpa. 
Ayë apënedinque, “Dodäni näni wee angaïnö ante në adïmïni ïñömö mïnitö në ëñenguënëmïni inte ede mïni wequinque nö pönente ëñënämaï ïmïnipa. Ayë wadäni, Nö pönente ëñengëimpa, ante odemö guiite baï tece cedäni adinque mïnitö odemö tee mönete yabe wido cete baï cedinque tömënäni ïnänite ede wee cemïnipa töö,” ante Itota apënegacäimpa. 
Ïinque apënete tao goyongä në odömönäni tönö Paditeoidi tömengä ingante nanguï pïinte badinque, Ämöni ëñëninque apënebi ëñëmönii, apënebi ëñëmönii, ante ancaa änänitapa. 
Ayë, Tömengä wabänö oda cete tedecä ïninque mönö weetë pämö webaingampa, ante wee wänonte baï cegadänimpa. 
﻿Mänïñedë nanguï ïnäni epodö mïido ganca ïnäni adoyömö pö bee të bee të cedinque goto gongëñönäni Itota tömengä mïñë në godäni ïnänite täno apënedinque, “Paditeoidi ïñömö wadö tedete wadö ceyönäni mïnitö weetë wadö näni cedö ante, Päö yede empoquï baï wodö wodö cepa, ante gomö adinque tömënäni näni ceïnö baï cedämaï ïedäni. 
Adämaï incedänimpa, ante quïëmë wë wodonte ï ince ïincayë ate tömää wi ënete bayonte edonque pönï bacëimpa. Ayë quïëmë awëmö cete ï ince ïincayë ate edonque pönï acedänimpa. 
Wëmö ïñömö mïni tededö ince ede ñäö ïñömö edonque pönï ëñengëimpa. Ayë guiicönë mïnitö wente apënedö ince ïincayë ate oncömanca ïnö ei ede ogë tedete edonque ëñengëimpa,” ante Itota apënecantapa. 
Ayë, “Botö ëmigoidi ämo ëñëedäni. Waocä baonque wënönäni ate tömengä ingante edö cete godömenque cequïnänii. Ïninque mïnitö ïñömö, Baonque wënönäni wence we, äninque ede guïñënämaï ïedäni. 
Weetë ede, Æcänö ingante guïñente wequënëmïni ïmïnii, ante botö odömonte apënebo ëñëedäni. Waomïni ïmïnite wënonte ate në angä ïnongä inte tadömengadenguipo në wido cecä ingante ïñömö mïnitö tömengä ingante ede guïñëedäni. Ao. Mäningä ingante guïñente weedäni,” ante Itota apënecantapa. 
Ayë, “Waodäni ayamöidi önompo ëmempoque mänimpodäni beyë tiguitamö mentamonga ante pede godonte ënäni amïnitawo. Incete ayamö adocanque ingante ede Wengonguï cöwë wee aacampa. 
Ede, Ayamöidi bacoo pönï ïnäni incete önönänique ïnänipa, ante në äningä inte mönö Mempo ïñömö mïnitö ïmïnite weetë godömenque waa acampa. Ïñempa mönö ocaguï ince epoguïnö encamöö, ante Wengonguï ïñömö ede do ëñente aacä apa guïñëwëmïnii,” ante Itota angantapa. 
Ayë apënedinque, “Näwangä ämopa, angantapa. Æcänö waodäni ëñëñönäni botö ïmote Ao äninque, Bitö botö Awënë ïnömi ïmipa, ante äna botö Waobo në ëñagaïmo inte tömengä ingante weetë Ao äninque, Bitö ïñömö botö mïñë në gogaïmi ïnömi ïmipa, ante Wengonguï anquedoidi ëñëñönäni anceboimpa. 
Weetë ede waodäni ëñëñönäni botö ïmote në Baa angaingä ingante botö weetë Wengonguï anquedoidi ëñëñönäni tömengä ingante ede Baa anceboimpa,” angantapa. 
Äninque, “Botö Waobo ëñagaïmö ïñömote waocä babe ante wïwa angä incete Wengonguï weetë ede pönö ñimpo cecä quëwencecäimpa. Weetë Wengonguï Teiyë Waëmö Önöwoca ingante godö babe ante në änewengä ingante Wengonguï weetë ede ñimpo cedämaï inte cöwë pancecäimpa,” ante Itota apënecantapa. 
Ayë, “Mïnitö ïmïnite bei ongonte tömënäni odömöincönë ente godinque gö cedäni incete mïnitö mänïñedë, Æbänö ante apënequïmoo, ante wedämaï ïedäni. Awënëidi weca ince në änäni weca ince mïnitö ïmïnite ente mäo goncedäni incete mïnitö mänïñedë, Pïïnäni ëñente wedinque ebänö ante nämä wee anguïmoo, ante ayë, Æbänö ante apënequïmoo, ante guïñente wedämaï ïedäni. 
Ïñempa Wengonguï Teiyë Waëmö Önöwoca mänïñedë ince, Æbänö wee anguïï, ante odömonte angä ëñëninque mïnitö weetë mänïnö ante wee ancemïnimpa,” ante Itota apënegacäimpa. 
Tece apëneyongä godongämë ongönäni ongöninque adocanque Itota ingante, —Awënë, botö wempo wodi mangaincoo ince mempo wodi öme ingaïme ince botö mëmö ingante teceguedë ämi pä cecä ëmöe. 
Äñongante Itota, —Botö në apente ämo ïmopa diyë ämo pä cequingää. 
Äninque godongämë ongönäni ïnänite apënedinque, —Wïï mäincoo nanguï ente beyenque mönö quëwengëimpa cemïnii. Mïni mäincoo ëïnëmämo ante ede ñimpo cedinque ee aedäni. 
Äninque Itota, Wengonguï Awënë ebänö cequingää, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. —Adocanque në nanguï ëacä inte tömengä öme wainguipoga nanguï pönï pe. 
Adinque tömengä ïñömö, “Æbänö cequïmoo. Botö cenguï da wenguincö ñënencö impa diyë da wente manguïmoo.” 
Äninque, “Ïïmaï ceceboimpa. Guiyancö oncö be tate ñënencö weetë mënonceboimpa. Mënöninque tömëmoncoo tönö mäincoo weetë mänincönë tömancoo da wenceboimpa. 
Ayë nämanque apënedinque botö, Botö cenguï tönö mäincoo nanguï wadepo ba beyë eyepë mänïmo inte botö guëmanceboimpa. Önonque cenguï nanguï cente nanguï bete toceboimpa,” 
Ante nämanque pönëñongä weetë në mäningä ingante Wengonguï, “Ëñënämaï cebipa töö. Ñöwo woyowotë ince ede, Idewaa quëwëmipa, ämo wencebiimpa. Wëmi adinque ede bitö mäincoo ïnï ede ecänö mäincoo baquïï,” ante Wengonguï angampa, ante Itota, Mäninque ante apënebopa, angacäimpa. 
Ayë tömënäni ïnänite weetë, “Wengonguï mänömaï angä ëñente wedinque mïnitö weetë ïïmaï ante pönencemïnimpa. Æcänö, Tömëmoque quï, ante da da wente mäna ïñömö tömengä Wengonguï ayongä në ömepocä baï inte ömewocacä ingampa. Në ëacä wodi nänö wënö baï tömengä adobaï bate wequïnö anguënë,” ante Itota apënegacäimpa. 
Itota mänïñedë tömengä mïñë në godäni ïnänite, “Ïninque botö mïnitö ïmïnite ämopa. Inguipoga mïni quëwenguïmämo ante wedämaï ïedäni. Quïmönö impa cenguïmoo, ante, Quincoodö impa wëñaquïmoo, ante wedämaï ïedäni. 
Cenguinque cëninque dice quëwëmongaa. Weocooque wëñadinque dice quëwëmongaa. Mönö quëwenguïmämo ïñömö godömenque impa. 
Gapatai ïñömö cenguï ante dice minte pe ate tä pete mänäniyaa. Incete Wengonguï eyepë godongä cënäni aedäni. Mïnitö guiquënë öömä ëadäni baï ïnämaï ïñömïnite Wengonguï mïnitö ïmïnite godömenque waa adinque eyepë pönongä cëmïnipa. 
Wengonguï nänö anganca quëwëninque mïnitö nanguï cedinque wante ïñö ince edö cete godömenque quëwenguïmïnii. 
Mänïnö wedenque cequï incete wïï eyepë cemïni ïninque mïnitö, Botö quëwenguïnö ante wadö wadö ceceboimpa, ante quïnante wemïnii,” ante Itota angantapa. 
Ayë, “Ongai guiquënë weocoo ante daque daque dadämaï inte wodonte tïnämaï ïñönänite Wengonguï weocoo waëmoncoo baï godongä waa pönï ënopa. Awënë Tadömöö wodi waëmoncoo ëagaingä ince wïï ongai baï ëñagacäimpa. Ongai ïñömö godömenque waëmö pönï ënopa. 
Gaguïmë ïñömö ïïmö ate ede gongapamö në tanguinque ñöwoöne pe incete Wengonguï waëmö pönongä ënopa. Ïninque, Waëmö ënodö në pönongä inte mönö ïmonte godömenque eyepë pönï pönongä ente ëñacëimpa, ante pönëmïniyaa. 
Mïnitö cenguï ante bequï ante ëïnente wedämaï ïedäni. Ede, Æbänö cete enguïmöö, ante wedämaï ïedäni. 
Inguipoga wayömö näni ëñënämaï incabo wayömö näni ëñënämaï incabo mänïnö ante weyönäni mïnitö guiquënë, Mönö enguënënö ante mönö Mempo ïñömö ede do ëñengampa, ante pönëninque guïñente wedämaï ïedäni. 
Weetë Awënë Odeye nempo quëwencete ante nanguï ceyömïnite tömengä weetë mïnitö enguënënö ante do ede eyepë pönï pönongä encemïnimpa,” ante Itota apënecantapa. 
Godömenque apënedinque Itota, “Botö në aabo ïñömote mïnitö botö mïñë mïni gocabo ïñömö wedenque pönï ïmïni incete ede guïñente wedämaï ïedäni. Ïñempa mïnitö Mempo ïñömö, Awënë Odeye nempo quëwencemïnimpa, ante pönö cedinque waa tocampa cemïnii. 
Mïnitö ïñömö, Ö ënäni de äñömö cayë cënämaï ïñömö botö mäincoo wodämaï inguincoo inte ede cöwë më ongongëimpa, ante cedinque öönedë ïñömö wo ëentodonte baï ceedäni. Wodämaincadedë da wente baï cedinque mïnitö mäincoo godonte ëninque ömepodäni wewënäni ïnänite weetë godömïni encedänimpa. 
Mïni waocabo ïñömö mïnitö mäincoo ongöñömö mänïñömö quëwencete ante wemïni ïmïnipa, ante adinque botö, Öönedë ïñömö wo ëentodonte baï cete mäedäni, antabopa,” ante Itota apënecantapa. 
Ayë apënedinque, “Waodäni, Awënë beyë ante cecëimpa, ante weocoo eyepë wëñadinque, Gongapencade waëmö becocëimpa, ante eyepë pönï cedäni baï mïnitö adobaï eyepë pönï cedinque, Awënë poncecäimpa, ante wänö cöedäni. 
Ede waodäni tömënäni awënë wayömö gote ëëmë bete ocë ëmente ponte aa pecä ëñëninque quingë wi ënecete ante wänö cönäni baï cedinque mïnitö adobaï, Awënë poncecäimpa, ante wänö cöedäni. 
Ede awënë ponte ayongä tömengä ingante në cedäni wänö cönäni adinque tömengä weetë ede pönö waa cecä ëninque tömënäni ïñömö tocedänimpa. Mïnitö ïmïnite näwangä ämopa. Në wänö cönïnäni ïnänite awënë pönö angä ate të contadäni ate tömengä në awënë ïnongä ince, Nanguï cecëimpa, ante weocoo wëñadinque tömënäni weca pöninque ede pönö cecä encedänimpa. 
Ede woyowotë tece becä ince ayatadäa weicä ince pöninque tömengä në wänö cönïnäni ïnänite waa adinque pönö waa cecä adinque tömënäni ïñömö watapë ede tocedänimpa. 
Weetë oncö në ëacä guiquënë, Në awëmö ence cedongä eyedënö ponguingää, ante ëñëninque do wee cecä baï në awëmö ence cedongä weetë ede pö guiite ënämaï incedongäimpa, ante apënebo ëñente pönëedäni. 
Mïnitö adobaï, Waocä në ëñagaingä eyedënö ponguingää, ante ëñënämaï ïmïni inte ede tömänö eyepë cedinque ede wänö cöedäni,” ante Itota angacäimpa. 
Mänömaï angä ëñëninque Pegodo, —Mänïnö odömonte bitö apënedö ante mönitö adomönique ëñencemönimpa, ante apënebitawo. Weetë ede, Wadäni tömänäni ëñencedänimpa, ante apënebitawo. 
Äñongante mönö Awënë weetë odömoncete ante apënedinque, “Inguipoga awënë ïñömö, Æcänö në ëñengä ïnongä inte botö quincoo ante edemö aacä inguingää, äninque, Mänömaï inte cecä ingante adinque botö ämo ate tömengä në angä badinque botö oncönë në cedäni ïnänite edemö aadinque cenguï eyepë ïñonte godongä cencedänimpa, angampa. 
Ïninque awënë wayömö gote ponte ayongä, Në cecä botö änö ante ëñente cecampa, ante adinque awënë weetë tömengä ingante godö waa cecä ate në waa cecä ïñömö ede waa tocecäimpa. 
Mïnitö ïmïnite näwangä ante apënebopa. Në ëñente cedingä ingante awënë, Bitö botö mäincoo tömancoo ede në aabi bacebiimpa, ancecäimpa.” 
“Incete në cecä weetë, Botö awënë eiquedö ponguingää, ante pönëninque tömengä tönö awënë ingante näni godongämë cecabo onguïñënäni ince onquiyënäni ince tömënäni ïnänite tei tei päninque cenguï nanguï cëninque tï nämë nanguï bete quidi quidi dowente bacä. 
Ïninque tömengä, Æönedö ponguingää, ante wedämaï ïñongante, Æyedënö ponguingää, ante ëñënämaï ïñongante ede awënë ïñontobë pongä webaingampa. Ponte adinque awënë weetë mäningä në ëñënämaï cedingä ingante wido wido todinque në pönënämaï ïnäni weca mäo wido cebaingampa,” ante Itota apënecantapa. 
Ayë, “Awënë ingante në cecä ince awënë nänö änö ante önömoncaque ëñëninque wïï eyepë cedinque ëñënämaï cecä ïninque awënë ïñömö tömengä ingante nanguï tei tei pancecäimpa. 
Ayë weetë ede, Awënë ebänö angää, ante ëñënämaï inte ëmoncacä guiquënë tömengä nänö panguinque wëne wëne cecä incete tömengä ingante wedenque tei tei pancecäimpa, ante Itota apënegacäimpa. Ede awënë ecänö nempo nanguï pönongä ente nëengä ïñömö tömengä ingante Awënë weetë, Bitö adodö nanguï pönömi ëmoe, ancecäimpa. Ayë, Botö mäincoo nanguï ongoncoo ïñonte bitö aacebiimpa, ante ecänö ingante awënë angää tömengä ingante, Bitö godömenque nanguï cecebiimpa, ante awënë ancecäimpa,” ante odömöninque Itota apënegacäimpa. 
Äninque Itota godömenque apënedinque, “Botö inguipoga gonga baï tänoncete ante pongaïmo inte ede, Do tänonte baï ede waa tocedömoimpa. 
Ayë botö nantate wewencete ante pongaïmo inte botö nantate weganca nantate botö wequënënö ante ïinque cecete ante webopa. 
Mïnitö, Inguipoga quëwënäni piyënë cete weetedö weetë cedämaï inte quëwencedänimpa, ante cecete ante Itota pongaingä ingampa, ante pönëmïnitawo. Ïñempa wadö ämo ëñëedäni. Botö inguipoga pömo beyenque weetedö weetë pïincedänimpa. 
Ïincayë ate önompo ëmempoque näni owocabo mänimpodäni ïñönänite mengäa go adocanque ïnäni ïñömö botö beyenque mënaa ïnate näëmë pïinte bacedänimpa. Ayë weetë mënaa ïna ince mengäa go adocanque ïnäni ïnänite weetë näëmë pïinte bacedaimpa. 
Botö ëmöwo beyë mempocä tömengä wengä onguïñengä ingante näëmë pïinte bacecäimpa. Wëñengä weetë mempocä ingante näëmë pïinte bacecäimpa. Wäänä tömënä wengä onquiyengä ingante weetë näëmë pïinte bacedäimpa. Weetë wäänä ingante wëñengä ince näëmë pïinte bacecäimpa. Biyongä ingante nänö wentedä ince näëmë pïinte bacedäimpa. Nänö wentedä ïnante biyongä ingante näëmë weetë pïinte bacecäimpa,” ante Itota tömengä mïñë në godäni ïnänite apënegacäimpa. 
Ayë godongämë ongönäni ïnänite apënedinque, “Nenque guiidö gämënö boguïmä wentamö pö adinque mïnitö, Cööne wentamö wocempa, äñömïni ede do cepa. 
Ayë weetë woboyë betamonca ïnö pëmë pö adinque, Ocoi näwance cepa, ante tedeyömïni dobe ocoi näwampa. 
Inguipoga gomö adinque öönedë ëmö adinque mïnitö, Æbänö cecete ante ëmöö, ante ede do ëñëmïnipa. Weetë, Inguipoga wayömö wayömö ebänö cedänii, ante adinque mïnitö, Wengonguï oo pönï cequingänö anguënë, ante quïnante wïï ëñëmïnii. Ede wadö tedete wadö cemïni ïmïnipa töö,” ante Itota tömënäni ïnänite pïingacäimpa. 
Ayë ede, “Æbänö cete nö cequïï, ante mïnitö tömëmïnique apente ante cequënëmïni ïmïnipa. 
Në pïinte angä ïñömö bitö ïmite ede, Wïwa cebipa, ante awënë weca ente mäocä idöme godinque bitö guiquënë tömengä ingante waadete apënebi ëñëninque tömengä weetë piyënë cedinque ee abaingampa. Weetë ede wïï waadete apënebi ïninque tömengä në apente angä weca godömenque ente gobaingampa. Në apente angä weetë bitö ïmite wee wänongä ingante pede godongä ëninque wee wänongä weetë tee mönebaingampa. 
Tee mönecä ïninque bitö quïëmë beyë debe ïmi ïninque ede tömanta pönï di godonte ate tabaïmipa, ante ämo ëñëmaïmipa,” ante Itota apënegacäimpa. 
﻿Mänïñedë wadäni Itota weca pöninque ïïmaï ante apënedäni ëñengantapa. Gadideabe quëwënäni, Wengonguï quï, ante cëningä ingante tece wënöñönänite Pidato guiquënë tömënäni ïnänite ïñontobë wënöninque tömënäni wepë cëningä wepë tönö dibe cecantapa. 
Ante tedeyönäni Itota weetë, “Gadideabe quëwënäni wadäni pönömenque wëne wëne cedäni ïñönäni mänimpodänique godömenque wëne wëne cedäni inte mänömaï wënänipa, ante mïnitö pönëmïni awedö. Ïñempa Gadideabe quëwënäni tömänäni adobaï wëne wëne cedäni ïñönäni mänïnänique ede wënänipa. 
Wïï mänömaï impa, ämo ëñëmaïmïnipa. Tömënäni wïï godömenque wëne wëne cedïnäni inte wënänitapa. Mïnitö guiquënë wëne wëne mïni cedïnö ante wewente pönëninque ñimpo cedämaï ïmïni ïninque mïnitö tömämïni adobaï wëmaïmïnipa,” ängantapa. 
“Ayë Eedotadëë ïñömö tömënäni näni gomö aquincö Tidoee näni änoncö të weëñonte waodäni dietiocho ganca ïnäni capo wënäni ïninque mïnitö, Tömënäni godömenque wëne wëne cedäni inte wënänipa, ante pönëmïni awedö. Ïñempa Eedotadëë quëwënäni tömänäni adobaï wëne wëne cedäni ïñönäni mänimpodänique ede wënänipa. 
Wïï mïnitö pönënö baï impa, ämo ëñëmaïmïnipa. Tömënäni wïï godömenque wëne wëne cedïnäni inte wënänitapa. Mïnitö guiquënë wëne wëne mïni cedïnö ante wewente pönëninque ñimpo cedämaï ïmïni ïninque mïnitö tömämïni adobaï wëmaïmïnipa,” ante Itota apënecantapa. 
Ayë Itota, Wengonguï Awënë ebänö cecää, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. “Waocä tömencodë iigowë minte pe ate tömenca ante ponte ayongä ede de ömecawë ongompa. 
Ate wedinque tömengä ocë ëmente godinque tömencawencoo në aacä ingante apënedinque, ‘Ede mëa go adoque wadepo tömenca ante gote ayömo ede mänïï iigowë cöwë ömecawë önonque wee ongompa cebii. Ömecawë wee ongöwë adinque wido tate ëmëwo wido cee.’ 
Äñongä tömencawencoo në aacä weetë, ‘Awënë, ee ongöe. Botö iigowë önöwa gäänë ëë wodinque mämö wagada goi ente wempo cedente tee moncabo ate wadepo ate bitö ongöñömi ede, 
do incabaimpa. Weetë wadepo ate ayömite ömecawë ate wedinque ede ëmëwo wido tate wido cebaïmipa,’ ante në cecä angampa.” Mäninque ante odömonte apënebopa, ante Itota apënegacäimpa. 
Guëmanguïöne ïñonte Itota oodeoidi odömöincönë go guiidinque odömonte apënecantapa. 
Onquiyengä mänïñömö ongongä ïñömö tömengä dietiocho wadepo ïñonte wëne guiicä ate boce boce wewëningä inte edö cete adiyë engë gantiquingää. 
Tömengä ingante adinque Itota aa pecä pongä ate, —Onquiyëmi, bitö boce boce wedö ante ñöwo botö ñïmencepote baï cebo ate bitö waa babipa. 
Äninque tömengä ingante gampocä ate ñïmencepote baï badinque onquiyengä ïñömö adiyë gantidinque weetë, Wengonguï bitö ñäö baï ëmömi inte waa pönï pönö cebi ëmopa, ante watapë apënecantapa. 
Guëmanguïöne ïñonte Itota mänömaï cecä waa bacä adinque tömënäni odömöincö awënë guiquënë pïinte badinque godongämë ongönäni ïnänite, —Quïmë quëwëmïnii. Önompo ëmempoque go adoöneque mönö ceöne ïñonte mïnitö waa bacete ante ponguënëmïni ïmïnipa. Guëmanguïöne ïñonte ede cedämaï inguënë quëwëmïnii. 
Ante pïïñongante mönö Awënë weetë, —Mïnitö wadö tedete në wadö cedömïni inte ëñëedäni. Mïnitö cëningä ïñömö wagada ince bodo ince gue ënente weyongante mïnitö guëmanguïöne ï incete cöwë ñï ceyente epë wedeca ente mäo gönömïni gongente becampa. 
Weetë mäningä onquiyengä ïñömö Abadäö wodi pëingä ïñongante Tatäna dietiocho wadepo ïñonte goti winte baï cecä wedingä ïñongante mïnitö ïñempa guëmanguïöne ï beyenque ede, Tömengä ñïmencepodämaï incecäimpa, ante quïnante wee ämïnii. 
Angä ëñente wedinque në pïinte änäni guingo imonte weyönäni godongämë ongönäni guiquënë, Bamönengë pönï Itota waa pönï cecampa, ante adinque nanguï togadänimpa. 
Ïninque Itota tömënäni ïnänite, “Wengonguï Awënë Odeye nempo näni quëwencabo ïñömö quïnö baï ïnänïï. Ede, Æbänö nanguï yebente badänii, ante botö inguipoga quïnö pete yebente baï ï adinque, Mänïnäni adobaï yebënänipa, ante ëñenguïï. 
Ïïmaï impa. Waocä möotatamö tömëmö ente mäo tömëmoncodë quiyacä bocate pe ïninque ñënëñeque bayonte ayamöidi pöninque awënëmë ongönänipa. Möotatamö guidïmö ince mänömaï pe baï Wengonguï Awënë nempo quëwënäni ïñömö wedenque ïnïnäni ince nanguï yebenguïnäni ïnänipa,” ante Itota odömonte apënegacäimpa. 
Itota ayë angantapa. “Wengonguï Awënë ïñömö tömengä nempo quëwënäni ïnänite ebänö cecää, ante odömoncete ante botö, Ïïmaï cecampa, ante odömonte apënebo ëñenguïmïnii. 
Ede ïïmaï impa. Onquiyengä ñënengade tee manguincade ente tee mäninque edïna näni ämö ente mempoga go adopoque da wëninque ayë, Päö yede empocëimpa, ante adoyömö pönö da wëninque wempo wempo edemö cedengä ate päömo yede empote tömäo näämenta bapa. Yede empote ate päömo tömäo näämenta ba baï öönedë Awënë nempo mïni quëwencabo ïñömö tömämïni nö ëñente bamïnipa,” ante Itota odömonte apënecantapa. 
Itota mänïñedë Eedotadëë taadö godinque nanguï näni quëwëñömö wodo penta godinque wedenque näni quëwëñömö wodo penta godinque wayömö wayömö gote odömonte apënegacäimpa. 
Goyongante adocanque, —Awënë, bitö ëmi beyenque në quëwenguïnäni ïñömö wedenque ïnänipa, ämitawo. Äñongante Itota, 
—Odemö guiyänemö guiicete ante ede nanguï ceedäni. Ede nanguï ïnäni ince guiicete ante cedinque guiidämaï incedänimpa, ämo ëñëmaïmïnipa. 
Ïïmaï impa. Oncö në ëacä engë gantidinque odemö tee mönecä adinque mïnitö ïñömö tömengä oncö boyë gote ongöninque aa pedinque, “Awënë, wi ënebi guiiquïmönii.” Ante weyömïnite tömengä, “Æmïnidö ïmïnii, ante ayë, Ædönö gämënö quëwente pömïni ïmïnii, ante botö adämaï ïmopa,” ancecäimpa. 
Angä ëñëninque mïnitö weetë, “Ïñempa mönitö bitö tönö godongämë cente becongamönimpa. Ayë bitö mönitö taadö ponte cegöninque odömonte apënebi ëñengamöni ae,” ancemïnimpa. 
Äñömïni tömengä ïñömö, “Æmïnidö ïmïnii, ante, Ædönö gämënö pömïni ïmïnii, ante botö ëñënämaï ïmopa. Ede do antabopa. Ñöwo në wïwa cegaïmïni inte ede botö weca ongönämaï. Ede wade goedäni, ämopa,” ancecäimpa, ante Itota apënecantapa. 
“Ïninque mïnitö gomö ayömïni Wengonguï beyë në apënegaïnäni tönö dodäni Abadäö wodi Iteca wodi Aacobo wodi tönö tömänäni Wengonguï Awënë Odeye öme godongämë ongöñönäni mïnitö ïmïnite ede yabeque wido cecä ate wedinque mïnitö weetë guingo imonte pïinte wedinque ede Ca ca wecemïnimpa. 
Wadäni weetë ede nenque tamönö pönäni tönö nenque guiidö pönäni ayë betamonca ëmatë ëmatë pönäni tönö Wengonguï Awënë Odeye oncönë ponte të contadinque ëëmë bete cengoncedänimpa. 
Ïninque ayë ate ëñënäni ince pancadäniya yecado ongönäni bate toyönäni mïnitö guiquënë do ëñënïmïni inte yecado ongömïni incete pancamïniya weetë yemïñë gote ongonte wecemïnimpa,” ante Itota apënegacäimpa. 
Mänïñedë Paditeoidi pancadäniya tömengä weca pöninque, —Awënë Edode bitö ïmite wënonce angantaye. Bitö ongönämaï wayömö wade goe. 
Änäni ëñëninque Itota, —Edode congäñe baï babe cedongä ïñongante mïnitö tömengä weca godinque, Itota ïïmaï angampa, ante apënemïni ëñengäedäni. “Edode ëñëmi. Botö ñöwoöneque baöneque wëneidi ïnänite ïinque wido cedinque ïinque godö cebo waa badäni ate ïñabe guingä ïñonte botö ede mänïñedë ede idewaa cegaïmo baceboimpa, ante Itota apënecampa,” ante apënemïni ëñengäedäni, ämopa. 
Incete botö ñöwoöne godinque baöne godömenque godinque ede waöne godömenque botö goquënënö godinque Eedotadëë goceboimpa. Ede Wengonguï beyë në apënegaïnäni ince Eedotadëë ïñömö tömënäni näni wengaïñömö ïñonte botö Wengonguï beyë në apënebo adobo ïnömo inte ede edö cete wayömö ongonte wenguïmoo. 
Ante apënedinque Itota Eedotadëë ïñömö quëwënäni beyë ante pönente wedinque, “Eedotadëë quëwëmïni ëñëedäni, angantapa. Wengonguï beyë në apënedäni ïnänite mïni wënongaincabo inte ayë Wengonguï nänö da pönönäni ïnänite dicaca tacamïni ïñömïnite botö ïñömö mïnitö ïmïnite waadete pönö ceïnente nanguï webopa. Tawadiya wëmönä ïñömö, Botö wënäni, ante gompodinque teceënëmë wëä pönö ö ënä baï botö adobaï, Botö wënäni pöedäni, ante epogadö äñömote mïnitö, Wïï pöïnente awedö, ante Baa ämïni wetabopa. 
Ñöwo ïñömö mïnitö onconcoo ede önonconcooque baconcoo tamëñedäni. Ñöwo ede botö de äñömo mïnitö, ‘Awënë Wengonguï ëmöwo beyenque pöninque bitö toquinque ede waa cecebiimpa,’ ante mïni anguinganca mïnitö ede botö ïmote adämaï incemïnimpa ante ämo ëñëedäni,” ante Itota apënegacäimpa. 
﻿Itota guëmanguïöne ïñonte Paditeoidi awënë oncönë cencete ante go guiiyongante godongämë ponte ongönäni guiquënë, Itota ebänö cequingää, ante waa agönänitapa. 
Tömengä weca adocanque epë ëñate në wedongä inte a ongongä. 
Adinque idegoidi näni wee angaïnö ante në ate ëñënäni tönö Paditeoidi ïnänite apënedinque Itota ïïmaï angantapa. —Wengonguï ebänö ante wee angacäï. Waa bacedänimpa, ante guëmanguïöne ïñonte mönö waa cequënëmö ïmöö, ante pönëmïni. Weetë ede, Guëmanguïöne ïñonte cedämaï inguënëmö ïmöö, ante pönëmïni. 
Äñongä ede pe wëënedänitapa. Itota ïñömö ede në epë ëñate wedongä ingante gampocä waa bacantapa. Ayë, Goe, angä gocantapa. 
Angä gocä ate Itota weetë tömënäni ïnänite ïïmaï angantapa. —Mïnitö waocabo ïñömïnite adocanque tömengä wëñengä onguïñengä ince tömengä wagada onguïñengä ince epë ante näni ëë wodïñömö goyë guiicä ïninque mempocä ïñömö guëmanguïöne ïñonte ede dice töö tadönämaï inguingää. Mänömaï goyë guiicä wedinque mïnitö tömämïni guëmanguïöne ï incete do gote näwë gongëninque ede quingë töö tadömaïmïnipa. 
Ante Itota äñongante tömënäni edö cete weetë anguïnänii. Ede pe wëënedänitapa. 
Ayë Paditeo awënë nänö në äñedïnäni pöninque nämanque ante pönëninque, Yecado ongöñömote botö ïmote waa acedänimpa, ante cedinque waa pönï të contaï ïñömö të contadäni Itota acantapa. Ïninque tömengä, Wengonguï Awënë nempo quëwëninque ebänö cequïï, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. 
—Bitö ïmite, Monguïmëno pö bee, ante në wente engä ëñëninque bitö pöninque yecado ïnö waëmö ïñömö të contadämaï incebiimpa. Ïñempa wacä tömengä nänö në waadecä pongä ïninque 
mïnatö ïmïnate në wente engä ïñömö bitö weca pöninque, “Bitö gä goyömi botö në waadecä weetë të contaquingä,” ante ämaingampa. Ïninque bitö gä godinque wïï waëmö ïñömö weetë të contadinque guingo imonte webaïmipa. 
Weetë në wente engä ëñëninque bitö monguïmëno pöninque yemïñë pönï wëne wëne ïñömö të contae. Ede në wente engä ponte ayongä bitö wëne wëne ïñömö të contabi adinque tömengä weetë bitö ïmite, “Botö në waadebi ïnömi inte bitö ñöwo yecado pönï pö të contae, ämopa,” ämaingampa. Mänömaï angä ëñëninque godongämë cë cönäni ïñömö, Në ëacä nänö në waadebi bitö ïmi amönipa, ante bitö ïmite waa abaïnänipa. 
Ede, Botö nämä në waa cebo ïnömo inte ede yecado ongonguënëmo ïmopa, ante në cecä ïñömö tömengä ïñömö weentodonte baï guingo imonte wececäimpa. Weetë ede, Botö önömoque ïmopa, ante yemïñë në ongongä ïñömö tömengä guiquënë engö cete tocecäimpa, ante Itota apënecantapa. 
Tömënäni ïnänite ïinque apënedinque në wente ëningä ingante Itota godömenque angantapa. —Bitö, Pö cëe, ante ëëmënoca wente ëninque bitö ëmigoidi ïnänite wente ënämaï ïe. Bitö tönïñadäni ïnänite wente ënämaï ïe. Bitö guiidënäni ïnänite wente ënämaï ïe. Eyequeï owote mäincoo në ëadäni ïnänite wente ënämaï ïe. Ede bitö tömënäni ïnänite wente ëmi ïninque tömënäni weetë bitö ïmite wente ëmaïnänipa, ante wee cedinque bitö ïñömö, Botö godönö weetë eyepë pönönäni mäninque ëninque öönedë weetë ënämaï ïmaïmopa, ante wedinque ede tömënäni ïnänite wente ënämaï ïe. 
Weetë ëëmëno ante wente ëninque ömepodäni inte wewënäni ïnänite cömante wewënäni ïnänite bee ñante wewënäni ïnänite babetamönäni ïnänite wente ëe. 
Mänïnäni ïnänite wente ëninque ede bitö toquinque ingëimpa. Tömënäni weetë edö cete adopo pönönäni enguïmii. Ede në nö cedäni näni ñäni ömëmonguïöne ïinque bayonte ede mönö Mempo Wengonguï ince bitö ïmite adopo pönongä encebiimpa, ante Itota apënegacäimpa. 
Angä ëñëninque Itota tönö në cengongä adocanque tömengä ingante apënecantapa. —Wengonguï Awënë Odeye pongä ate tömengä tönö godongämë në cengä ïñömö ede tömengä nänö watapë toquinque cenguingä. 
Apënecä ëñëninque Itota weetë tömengä ingante odömoncete ante apënecantapa. —Waocä ëëmëno ante cedinque nanguï ïnäni ïnänite mäo apënedinque, Ïincayë ate ämo ate pö bete cëedäni, ante cecantapa. 
Æ̈ëmëno beyedë ïinque bayonte tömengä ingante në cecä ingante äninque, “Ïïöne ëëmëno ïinque cetimpa. Pöedäni,” ante bitö të të wente ente pöe, ante da godongä. 
Godinque wente engä ëñëninque do nänö në äñedïnäni weetë, Ædö cete ponguïmönii, ante tömänäni adoyömö wedänipa. Tänocä ïñömö, “Botö öme ante tece godonte ëninque botö ace goquïmo inte botö ëëmë bece godämaï ïmopa. Incete në wente ëningä weca adodö gote bitö botö beyë apënebi ëñëninque tömengä weetë botö ïmote pïïnämaï incecäimpa,” angampa. 
Wacä guiquënë, “Wagada onguïñëna näna goti wïmencacaya näna goti wïmencacaya önompo ëmempoque ganca mänimpodäni ïnäni ïnänite godonte ënïmo inte botö, Æbänö cedänii, ante ace goce cebopa. Ïninque botö ëëmë bece pönämaï ïmo incete awënë ingante ämi botö ïmote pïïnämaï incecäimpa,” angampa. 
Wacä guiquënë, “Botö tece mönïmo inte edö cete ponguïmoo,” angä. 
Ëñëninque në cecä ïñömö awënë weca adodö pöninque tömënäni näni cedönö ante tömää apënecä ëñente wedinque në ëacä ïñömö enguï badinque tömengä ingante në cecä ingante, “Bitö mönö quëwëñömö wacä taadö wacä taadö ñënënö ince guiyänö ince tömäo gote adinque në ömepodäni ïnänite, në cömäïnäni ïnänite, në biyaate ïnäni ïnänite, në babetamönäni ïnänite adinque ente pöe.” 
Angä ëñente cedinque në cecä weetë awënë ingante, “Awënë, bitö änïnö ante do cebo incete bitö oncö wïï eyede impa.” 
Ante apënecä ëñente wedinque awënë weetë, “Önömeca ïñömö ñënënö ince guiyänö ince gote diqui diqui minte wadäni ïnänite ate ämi pönäni ïninque botö oncö eyede ponte cencedänimpa. 
Ede bitö ïmite ämopa, Wëënëñedë botö wente ënïnäni ince bedämaï incedänimpa,” ante në ëacä angampa. Mäninque ante apënebopa, ante Itota apënegacäimpa. 
Itota tönö nanguï ïnäni godongämë godänitapa. Tömënäni ïnänite apënecete ante tömengä dadi ëmente adinque apënecantapa. 
“Mïnitö ïñömö, Itota gämënö ponguïmo, ämïnitawo. Ïñempa botö weca pöninque waocä mempo tönö wäänä ïnate ante wedämaï incecäimpa. Tömengä nänöogengä ingante ante wedämaï inte tömengä wëñënäni tönö tömengä nänö tönïñadäni ïnänite ante wedämaï incecäimpa. Mänimpodäni ïnänite pïinte baï pönëninque tömengä, Nämanque ante quëwenceboimpa, ante wedämaï inte pïinte baï pönëninque botö ïmote weetë godömenque nanguï waadete pönenguënengä ingampa. Mänömaï ante pönënäni ïñömö tömënänique ede botö mïñë në godäni badänipa. 
Ayë botö mïñë ponce cedinque waocä, Awë botö wenguïwë, ante nëente ponte baï cedinque, Wënönäni wëmo incete Itota mïñë cöwë goceboimpa, ante poncecäimpa. Mänömaïnö ante wïï cecä ïñömö tömengä ïñömö ede botö në ëmïñengä edö cete baquingää. 
Æi gomö aquincö mënonce cedinque bitö, Æpodö godonte ëninque ïinque mënonguïmo. Botö eyepë mantawo, ante täno pönënämaï inte ede edö cete mënonguïmii. 
Täno pönëë cönämaï ïmi ïninque bitö ongonto ontowë do näñe ñongëninque godömenque enguï ante ömepobi badinque ïinque ede mënönämaï ïmaïmipa. Ayë ede mënönämaï ïmi adinque godongämë ongönäni weetë, 
‘Æ bitö mënonce cedïmi ince ïinque mënönämaï ïmipa töö,’ ante badete tobaïnänipa,” angantapa. 
Ayë, “Ïmeca awënë wabeca awënë ingante guëadö guëa pïinte cecete ante cedinque edö cete täno pönënämaï inte cequingää. Ïïmaï pönente cequënengä ingampa. Botö tontadoidi guiquënë diete mïido ganca ïñönänite wabeca awënë tömengä tontadoidi guiquënë beinte mïido ganca ïnäni awedö. Tömengä tontadoidi nanguï ïnäni tönö pïincete ante pöñongante botö ebänö cete ede wee cequïmoo, ante täno pönëë conguënë ingampa. 
Ayë, Botö ïñömö tëï pïñëmo ïmopa diyë tömënäni ïnänite wido cequïmoo, ante pönengä ïninque tömengä ede wabeca awënë gobe ongöñongante mäo wee anguënengä ingampa. Ede, Botö ebänö cebo ate bitö weetë piyënë cete ee ate gobi quëwëmoe, ante wee anguënengä ingampa. 
Mïni cabo adobaï ïmïnipa. Mäincooque impa, ante godonte baï cedinque mïnitö tömancoo ëmö cedinque tömänäni ïnänite ëmö cedinque botö mïñë poncemïnimpa. Ïñempa ëmö cedämaï ïmïni ïninque mïnitö botö në ëmïñëmïni edö cete baquïmïnii,” ante Itota angacäimpa. 
Ayë apënedinque Itota, “Cati quïmonte cëï ïñömö waëme inte gepë ëmompa, angacäimpa. Incete nongëmonte ba adinque mïnitö weetë ebänö nö cemïni weetë gepë ëmonguïï. 
Ïñempa gönea inguipoga cati wäne cedäni ïninque tömëmö cati beyë pedämaï ingëimpa. Ayë wagada goi tönö wempodente wäne cedäni ïninque tömëmö cati beyë pedämaï ingëimpa. Ïninque ede cati nongë ba ate wido cedänipa. Mänömaï apënebo ëñëninque ëamonca ongonte ëñëedäni,” ante Itota apënegacäimpa. 
﻿Odömäno awënë beyë në ënäni tönö Wengonguï ingante ëñënämaï inte në cedäni tönö tömänäni Itota apënecä ëñencete ante godongämë pönäni ïnönänimpa. 
Adinque Paditeoidi tönö në odömönäni guiquënë Itota ingante ante pïïninque, —Ïingä ïñömö, Pöedäni, äninque në ëñënämaï cedäni tönö cë congä awedö. 
Ante pïinte tededäni wedinque Itota, Wengonguï Awënë nempo quëwëninque ebänö cequïï, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. 
“Mïnitö ïñempa. Mïni waocabo ïñömïnite adobi ïñömö bitö obegaidi tiëë ganca ëabi ïñömi obega adocanque ince wë womonte ede de bacä ïninque bitö ïñömö ebänö cebaïmii. Ede nöobenta i nöebe ïnäni ayë ongoncoo ïnänite yabeque ëmö cete godinque önömeca gote wë womöningä ingante bitö edö cete diqui diqui mïnämaï ïmii. Bitö aganca cöwë ede diqui diqui mïmaïmipa. 
Ayë diqui diqui minte ëadente ate, Ñöwo ëadëmopa, ante todinque önönancapë wo ëentodöninque, 
oncönë mongente pöninque bitö guiidënäni tönö bitö ëmigoidi tönö äñete pönäni ate, ‘Badogaa, botö wë womö wedö dobe ëadente ï abopa. Ede mönö watapë toquinque impa,’ ante në ëabi ïñömö ämaïmipa. 
Öönedë quëwënäni ïñömö adobaï cedänipa, ante apënebo ëñëedäni. Waodäni nöobenta i nöebe ganca ïnäni në nö cedönäni inte wë womönämaï inte ayë ongönäni adinque öönedë quëwënäni wedenque todänipa. Weetë waocä adocanque ince në womöningä ïñömö tömengä ede wëne wëne nänö cedïnö ante wewente pönëninque ñimpo cete pongä adinque öönedë quëwënäni ïñömö godömenque watapë todänipa,” ante Itota apënegacäimpa. 
Godömenque apënedinque Itota odömongantapa. “Ayë weetë onquiyengä tiguitamö diete ganca mäñongä adotamonque wë wodonte ba adinque, Ñäö gongengëimpa, ante tica wodönodinque tömengä oncö tömäo wade ñëmë wade ñëmë cete diqui diqui minte engampa. 
Do ëninque tömengä guiidënäni tönö tömengä ëmigoidi tönö äñete pöñönänite, ‘Botö wë womontamö wedö dobe ëadente abopa. Mönö ede watapë toquinque impa,’ angampa. 
Ïninque mïnitö ïmïnite apënebopa. Adocanque ince wëne wëne nänö cedïnö wewente pönëninque ñimpo cedinque pongä adinque Wengonguï anquedoidi ince watapë todänipa,” ante Itota apënegacäimpa. 
Ayë godömenque apënedinque Itota, “Mempocä tömengä wëñëna mënaa ïñönate, 
ayëmengä ïñömö wempocä ingante apënedinque, ‘Mempo, bitö ëacoo ince ëmencooque pä cete botö enguënencooque pönömi ëmoe.’ Angä Ao äninque wempocä pä cedinque wacä ingä pede wacä ingä pede godongä ëna. 
Ate wante ate ayëmengä ïñömö ente nëente wabeca godinque quingämë baï önonque towente quëwëninque wempocä nänö pönönincoo ince eye cepote ba. 
Ate mänïöme cenguï de ba ate näni gëwente wepämo pö ïninque tömengä mäincoo enguënengä inte wewengä. 
Ïninque tömengä mänïñömö quëwengä weca gote äninque, Bitö ïmi në cebo baceboimpa, äñongante Ao äninque, Botö öme odë wengänäidi näni cëmancadë gote në aabi bacebiimpa, ante da godongä. 
Gote aadinque tömengä gue ënente ömedengä inte odë wengänäidi näni centapodë ince cëïnente weyongante cenguï dice pönönäniyaa.” 
“Ante wedinque tömengä nämanque pönëë cöninque, ‘Ïñempa botö wempo ingante në cedäni ïñömö önönänique ince eyepë pönï cëñönäni botö ïñömö ede gëwente wenguï we. 
Botö mempo weca ede wade goceboimpa. Gote pöninque botö tömengä ingante, Mempo ëñëmi. Öönedë quëwengä ingante botö godö ëñënämaï cedinque bitö ayömite pönö wëne wëne cebo ïñömote, 
bitö ñöwo ede, Botö wëmi, ante edö cete anguïmii. Weetë ede, Bitö botö ïmote, Në cebi bae, ämi ate botö bitö ïmite në cebo baceboimpa, anceboimpa.’ 
Ante pönëninque wade godinque wempocä weca gocantapa,” ante apënedinque Itota godömenque odömonte apënecantapa. “Ayëmengä mänömaï gote gobe pönï dibe pöñongante wempocä ïñömö gomö adinque ïñontobë pönö waadete wecampa. Pogodo pönï godinque tömengä wengä ingante waa waadedinque bei ongonte queë bemongampa. 
Tömengä wengä ïñömö, ‘Mempo ëñëmi. Öönedë në quëwengä ingante botö godö ëñënämaï cedinque bitö ayömite pönö wëne wëne cebo ïñömote bitö ñöwo ede, Botö wëmi, ante edö cete anguïmii.’ 
Ante tece apëneyongante mempocä ïñömö në cedäni ïnänite äninque, ‘Weocoo waëmoncoo quingë ö ente mämö daga wëñaquïmïni. Önompo timpoï ente pöninque godö da timpodinque awencata ö ente godö da wëwaedäni. 
Ayë wagada wëñengä nanguï cente oguïmo pönï ïnongä inte wënonte ënömïni ate mönö cente tocëimpa. 
Ede botö wengä ïñömö do wente baï ïnongä incete ñöwo mïingä pongä aedäni. Botö në wë womongä wedongä ince ede ñöwo dobe ëadente tobopa.’ Ante wempocä angä ëñëninque ëëmë cedinque nanguï todänitapa,” ante Itota godömenque odömonte apënecantapa. 
“Æ̈ëmë cete toyönäni bamoncadengä guiquënë gönea ayë cedongäimpa. Ïinque cete ate obo ponte ëñëñongä ämotamïni ante äwadäni. 
Ëñente wedinque në cecä ingante äñecä pöñongante, Æbänö cedänii, ante wecampa. 
Äñongante, ‘Bitö biwï ince do pongä adinque bitö wempo, Botö wengä mïingä ëñadente tobopa, ante adinque wagada wengä oguïmo pönï ïnongä ingante do angä wënonte ëëmë cete todänipa.’ 
Ante apënecä ëñëninque bamoncadengä ïñömö ede enguï badinque oncönë guiidämaï, Baa angä. Wedinque wempocä ïñömö oncodo taodinque tömengä ingante waadete apënedinque, Oncönë pö guiie, angampa. 
Bamoncadengä weetë, ‘Ïñempa bitö beyë ante wadepo ïñö wadepo ïñö botö ancaa cedinque bitö änö tömänö ante do cebo ïñömote bitö weetë, Bitö ëmigoidi tönö cente tocemïnimpa, ante dice ämiyaa. Caboda wengä ince dice pönömi ëmogaa. 
Weetë mäningä bitö wengä guiquënë onquiyënäni mäincoo beyë ante në towente quëwënäni tönö quëwëninque bitö ëadincoo ince në ëwënengä inte pongä adinque bitö weetë wagada wë oguïmo pönï ïnongä ince mäningä beyë do wënömipa, ante awedö,’ angantapa.” 
“Ante pïïñongante wempocä, ‘Botö wëmi ëñëmi. Bitö ïñömö cöwë ede botö weca ongömi ïmipa. Botö mäincoo ïnï ede bitö mäincoo cöwë impa. 
Incete mäningä bitö biwï, Do wëmaï ingampa, ante mönö në pönënongä inte ñöwo mïingä ingä pongä ae. Në wë womöningä ingante do ëadente ate ede ëëmë cete toquënë ïnimpa,’ ante bamoncadengä ingante mempocä angampa.” Mäninque ante apënebopa, ante Itota apënegacäimpa. 
﻿Itota tömengä mïñë në godäni ïnänite godömenque apënedinque, “Waocä adocanque mäincoo nanguï ëacä ïñongante wadäni, Bitö mäincoo në aaquënengä ince önonque pönï wido cecä ae. 
Änäni ëñëninque në ëacä ïñömö në aaquënengä ingante äñecä pongä ate ïïmaï angampa. ‘Bitö quïmë cebii, ante adinque tededäni ede ëñëmopa. Ñöwo idewaa botö mäincoo inte në aadïmi inte ede abe tawë gocebiimpa. Ämo ate ëñente wedinque bitö botö mäincoo ïnï ante ede, Æbänö aadinque ceboo,’ ante apënebi ëñëmoe.” 
“Ante pïinte angä ëñente wedinque në aadingä ïñömö nämäneque tededinque, ‘Botö awënë, Gobäwe, angä ëñëninque botö abe tawente gote awedö. Botö cete enguënenta ñöwo ënämaï ïninque ebänö cete ente quëwenguïmo. Botö, Wadäni beyë onguipoi ëë wobo ate pönönäni ente quëwenceboimpa, ante pönëmo baï ede tëï pïñëmopa diyë ëë woquïmoo. Ayë, Önonque pönömïni ëmoedäni, ante edö cete anguïmoo. Guïñënete awedö. 
Æ. Tece pönëmopa. Botö awënë angä botö abe tawente goyömote wadäni weetë, Botö oncönë pö guiie, ancedänimpa, ante cedinque botö ñöwo ïïmaï ceceboimpa,’ ante ïïmaï cecampa,” ante apënedinque Itota godömenque apënecantapa. 
“Wadäni ïñömö ïingä awënë pönongä ëninque adodö pönönämaï ïnäni inte debe ïnönänimpa. Ïïnäni ïnänite adocanque adocanque tömänäni ïnänite angä pöñönänite në aadingä ïñömö täno pöningä ingante apënedinque, ‘Botö awënë ingante bitö ayë epodö pönönämaï ïmii.’ 
Äñongante, ‘Oguinguipë ince botö tiëë ganca tanquebo encadedë awënë ingante pönönämaï inte debe ïmopa.’ Ante apënecä ëñëninque ‘Mänimpocadedë debe ïmipa,’ ante awënë nänö yewëmöninta pede godöninque në aadingä ïñömö, ‘Bado, bitö ïinta ente pönömenque ante yewëmöninque ede, Botö tincoenta ganca encadedë debe ïmopa, ante ede quingë të contate yewëmöe,’ angä ëñente cecampa. 
Ayë pöningä ingante në aadingä angantapa. ‘Bitö guiquënë epodö pönönämaï ïmii.’ Äñongante, ‘Todigo ince tee manguincade ñënengade pönï tiëë ganca encadedë botö debe ïmopa.’ Ante apënecä ëñëninque awënë nänö yewëmöninta pede godinque në aadingä, ‘Bado bitö ïinta ente pönömenque ante yewëmöninque, Otenta ganca debe ïmopa, ante yewëmöe,’ angä cecampa.” 
“Ïninque në aaquënengä mänömaï önonque wïwa cecä wedinque awënë tömengä ingante, Bitö ocai nanguï encabi inte nämanque ante pönëwëninque cebitapa, angampa, ante Itota në aaquënengä ingante ante mäninque apënecantapa. Ayë godongämë ongönäni ïnänite godömenque apënedinque, Inguipogaque ante quëwënäni ïñömö näni caboque nanguï ëñente ceyönäni botö ñäö ïñömö në quëwënäni näni cabo guiquënë wïï nanguï ëñente cedänipa,” ante Itota odömoncete ante apënecantapa. 
Ayë, “Mïnitö ïmïnite ñöwo ämo ëñëedäni. Mäningä në aacä ocai encate cecä baï mïnitö ïñömö adobaï inguipogaque wïwa cecete ante näni godonte ëinta mämïni ïninque ocai encate töingä pönente ceedäni. Inguipoga ïinque bayedë mäninta ïñömö ede de bacëimpa, ante pönente wedinque, wadäni beyenque ante godö waa ceedäni. Mänömaï cemïni ïninque mïnitö ömepomïni inte öönedë näni cöwë wantepiyë quëwencönë eite godinque pöñömïnite, Oncönë pöedäni, ämaïnänipa,” ante Itota apënecantapa. 
Ayë, “Waocä mäincoo wedenque pönï ëninque edemö aacä ïninque tömengä weetë nanguï mäincoo ëninque adobaï edemö aaquingä ingampa. Weetë ede mäincoo wedenque pönï aaquënengä ince babe cecä ïninque tömengä weetë nanguï ëninque cöwë babe cequingä ïmaingampa. 
Ïninque mäincooque ante mïni wedoncoo ëninque mïnitö edemö aadämaï ïmïni adinque mïnitö ïmïnite, Wo ëwënämaincoo aacebiimpa, ante dice pönönäni enguïmïniyaa. 
Ayë wacä mïnitö ïmïnite, Botö quï edemö aaedäni, ante pönongä ënïmïni inte mïnitö edemö aadämaï ïmïni adinque, Tömëmïni quï, ante mïnitö ïmïnite pönönämaï incedänimpa,” ante Itota apënegacäimpa. 
Ante apënedinque Itota godömenque apënecantapa. “Mënaa awënëna ïna beyë waocä edö cete cequingää. Adocanque awënë ingante pïïninque wacä ingante waadebaingampa. Weetë adocanque mïñë godinque wacä ingante wïï waa abaingampa. Mïnitö adobaï ïmïni inte Wengonguï ingante në cemïni ïninque mäincooque ante edö cete cequïmïnii,” ante Itota angacäimpa. 
Itota apënecä ëñëninque Paditeoidi guiquënë mäincooque ante në wewënäni ïnönäni inte, Quïmë änewëë, ante badete togadänimpa. 
Adinque Itota weetë tömënäni ïnänite, “Mïnitö ïñempa, Mönitö ïmönite adinque waodäni, Në nö cedäni ïnänipa, ante pönencedänimpa, ante në babe cemïni ïmïnipa. Incete Wengonguï mïnitö mïmönë mïni entawënö ante ede do acampa. Waodäni näni waa adö ante Wengonguï weetë, Wentamö pönï ï awedö, ante pïingampa,” ante Itota apënecantapa. 
Äninque Itota, “Wëënëñedë ïñömö Wäö nänö ponganca dodäni Möitee wodi nänö wee angaïnö ante ayë Wengonguï beyë në apënedäni näni angaïnö ante apënete quëwengadänimpa. Ñöwo guiquënë, Wengonguï Awënë Odeye nempo guiite quëwengëimpa, ante watapë apënete impa. Ïïne ante ëñëninque tömänäni Awënë nempo guiicete ante ede pe pagente cedinque da godö guiidänipa,” ante apënecantapa. 
Ayë apënedinque, “Incete ööne tönö inguipo ëmëwo ede de näni baganca ede Wengonguï nänö wee angaïnö ïñömö ede cöwë më ongongëimpa. Mänïne ante yewëmöninque dodäni näni tënoncagaï ïñömö ede guiyä pönï ince cöwë wade cedämaï ingëimpa,” ante Itota apënegacäimpa. 
Ayë godömenque apënedinque Itota, “Æcänö näwä nänöogengä ingante pämëninque wacä onquiyengä ingante godö möna ïñömö tömengä ede wïwa towengä do bacampa. Adobaï, tömengä nänöogengä ïningä ïñongante wacä möninque ede do towente bacampa,” ante apënecantapa. 
Godömenque odömonte apënecete ante Itota ïïmaï ante apënegacäimpa. “Onguïñengä adocanque në ëacä inte cencadencoo waëmoncoo wëñadinque awënëidi näni opatawë ëmoncoo baï yabeque wëñadongäimpa. Tömengä tece wodi ïnongä inte waëme cenguincooque ëninque ïïmö ïñö ïïmö ïñö ëëmë cedinque nanguï todinque quëwënongäimpa. 
Tece wodi yabedemö ïnö wacä tömengä ëmöwo Datado ingante ente mämö ñö cedäni ñongengantapa. Ïingä ïñömö, Pönömi ëmoe, Pönömi ëmoe, ante në änewënongä inte quëmoncoo tömäo baate wedongäimpa. 
Ayë tece wodi weca cëninque eyepodäni weente öñoncoo adinque tömengä ente cencete ante wewënongäimpa. Ayë ede tömengä nanguï baate ñömente weyongä guintaidi ince pö yede yede beyadönänimpa. 
Tömengä në, Pönömi ëmoe, Pönömi ëmoe, ante änewënongä inte näñe wengä adinque Wengonguï anquedoidi tömengä önöwoca ingante Abadäö wodi weca ente mëidäni eicantapa. Ayë ate tece wodi adobaï näñe wengä adinque tömengä baö ïnï daga wënänitapa.” 
Ante apënedinque Itota tece wodi ingante ante godömenque apënecantapa. “Tömengä önöwoca guidömëmö taadö weë gote më mämonte baï ïñömö ongöninque nanguï ämogate wewënongä inte gomö ayongä Abadäö wodi a ongongä acantapa. Datado wodi adobaï Abadäö wodi weca a ongongä acantapa. 
Adinque tece wodi ïñömö Abadäö ingante aa pedinque, ‘Mempo Abadäö ëñëmi. Botö gonga becoyömö guiite nanguï ämogate wewëmo cebii. Botö ämogate wedö ante pönö waadete waa cedinque bitö Datado ingante da pönömi pöninque tömengä epë ada ipomencacä botö cöñe bamencaboe.’ 
Äñongante Abadäö, ‘Botö wëmi, Datado ïmecayedë wëne wëne ämogate wewëñongante bitö mäincoo waëmoncooque ente todinque quëwënömiimpa. Ñöwo diyë bitö ämogate wewëñömite Datado ingante weetë edemö cebo ate wampo pönëninque tömengä ñöwo ïñömö watapë quëwente tocampa. 
Ayë godömenque ämo ëñëe. Nänënë ï apa änewëë. Botö weca ongongä inte edö cete bitö weca goquingää. Weetë bitö weca ongongä inte botö weca edö cete ponguingää. Guiibe pönï ïñömö taadö impa taquïï. Ede de ampa,’ ante Abadäö wodi angampa, angantapa.” 
“Angä ëñente wedinque tece wodi weetë, ‘Mempo Abadäö ëñëmi. Datado ingante ämi ëñente tömengä botö mempo oncönë adodö gocecäimpa. 
Mänïñömö botö tönïñadäni önompo ëmempoque ganca mänimpodäni ïnänipa. Ïninque bitö Datado ingante ämi tömënäni weca gote, Wënompadäni, ante wee angä ëñëninque tömënäni weetë ïñömö nanguï pönï ämogate wewëñömö pönämaï incedänimpa.’ 
Äñongante Abadäö weetë, ‘Möitee wodi nänö wee ante yewëmongainta Wengonguï beyë në apënedäni näni yewëmongainta do mänäni inte ede bitö tönïñadäni ïñömö mäninta adinque, Æbänö ï, ante do ëñenguënënäni ïnänipa.’ 
Ante apëneyongä tece wodi weetë, ‘Ïñempa mempo Abadäö ëñëmi. Wacä në wengaingä inte ñäni ömëmonte tömënäni weca gote apënecä ëñëninque botö tönïñadäni tömënäni wëne wëne cedïnö ante wewente pönëninque do ede ñimpo cebaïnänipa.’ 
Ante weyongante, ‘Ïñempa Möitee wodi nänö wee angaïnö ante Wengonguï beyë näni apënegaïnö ante ëñënämaï ïnäni inte tömënäni në wente ñäni ömëmöningä apëneyongante cöwë ëñënämaï ïmaïnänipa,’ ante Abadäö wodi angantapa.” Tece wodi ingante ante apënedinque Itota mäninque ante apënegacäimpa. 
﻿Ayë tömengä mïñë në godäni ïnänite apënedinque Itota, “Në pönënäni ince pancadäniya wïï ëñente do oda cedänipa. Cöwë mänömaï impa. Incete, Oda cececäimpa, ante në cecä ïñömö ede tömengä nanguï nänö caate wequinque cecampa. 
Ïninque ede, Wëñengä adocanque guiyangä pönï ince oda cececäimpa, ante në godö cece cedingä ïñömö ede, Wïï cececäimpa, ante mönö ede wee cecëimpa. Waodäni näni dace godö dace godö cequinca ñënenca ëninque në godö cece cecä önömenca e wëmencadinque tömengä ingante tecetibe wido cedäni ïninque tömengä ede, Wëne wëne cedämaï inte wëmo beyenque Wengonguï botö ïmote pänämaï ingampa, ante tömengä waa toquënengä ïmaingampa. 
Mänömaï ämo ëñëmïni inte mïnitö, Oda cececäimpa, ante në cecä baï cedämaï inceboimpa, ante ede nämä wee aedäni,” äninque Itota ïïmaï apënecantapa. “Wacä wëne wëne cecä adinque bitö weetë tömengä ingante, Cedämaï incebiimpa, ante wee äe. Ämi ëñëninque tömengä wëne wëne nänö cedïnö beyë guingo imonte wedinque, Wïwa cetabopa, ante apënecä ëñëninque bitö weetë piyënë cedinque tömengä ingante ñimpo cebi ee gocecäimpa. 
Tömengä weetë adoöneque ïñonte önompo ëmempoque go mempoga mänimpoga bitö ïmite wïwa cedingä inte tömengä guingo imöninque, ‘Bitö ïmite wïwa cetabopa,’ ante adopoga apënecä ëñëninque bitö weetë tömengä ingante adopoga ñimpo cebi ee gocecäimpa,” ante Itota angantapa. 
Mönö Awënë tömengä nänö në da godönïnäni ïñömö tömengä ingante äninque, —Wedenque pönëmöni ïñömönite bitö pönö cebi ëninque mönitö edemö wede pönëmöni bacemönimpa. 
Änäni ëñëninque mönö Awënë weetë, —Möotatamö guiyämö pönï nänö inganca mïnitö pönënö mäninganca wedenque pönëmïnitawo. Mäningancaque pönëmïni incete mïnitö möodedawë näni äwë inte apënedinque, “Awë ëñëmi. Bitö be wite godö gäwapë minte pebäwe,” ante ämïni baï awë ince dobe ede ëñente cecedönimpa, ante Itota apënecantapa. 
Ayë godömenque apënedinque, “Mïni waocabo ïñömïnite adobi në ëabi ïmi ïninque bitö ïmite në cecä ingante ede ebänö cebaïmii. Tömengä gönea mangë mangë wodinque ayë cënïnäni ïnänite ïinque aadinque pö guiicä adinque bitö ïñömö ede, ‘Pö të contate cëe,’ ante ede dice ämiyaa. Ede në ëacä ingampa diyë täno cenguingää. 
Weetë në ëabi ïnömi inte bitö, ‘Botö beyë cenguï ënöninque bitö weocoo topo cedinque pönömi ëninque botö cente bebo ate bitö mänïñedë ate ede cente becebiimpa,’ ante cöwë ämaïmipa. 
Ayë, Cee, ante bitö änïnö ante tömengä ëñente cecä beyenque bitö, Waa cebi ëmopa, ante dice anguïmii. 
Ïninque mönö Awënë, Ceedäni, ante nänö angaïnö ante eyepë pönï cedinque mïnitö adobaï ante pönenguënëmïni ïmïnipa. ‘Mönitö në cemönique inte önömönique ïnömöni inte wëne wëne cete awedö. Mönitö tömengä nänö änonque mäninque cete ate tömengä beyë ante dice godömenque nanguï cemöniyaa,’ ante pönente wequënëmïni ïmïnipa,” ante Itota tömengä mïñë në godäni ïnänite apënegacäimpa. 
Mänïï Eedotadëë ïñömö gocete ante godinque Itota Tämadiabe ëmetë Gadideabe ëmetë teceguedë pönï godinque, 
waodäni näni quëwëñömö tece pöñongä në baate wedäni önompo tipempoga ïnäni pö bee tënänitapa. Pö gobe në gongëninque pömö adinque, 
aa pedänitapa. —Itota në Awënë ïnömi inte ëñëmi. Mönitö wedö ante pönö waadete waa cee, ämönipa. 
Äñönänite gomö adinque Itota, —Mïnitö guiquënë Wengonguï oncönë godinque, Wengonguï quï, ante në godönäni ïnänite mïnitö ëmontai mäo odömömïni acedänimpa. Angä ëñente tömënäni idöme godinque ïñontobë waintai baagadänimpa. 
Ïninque adocanque watapë todinque, Wengonguï bitö ñäö apäite baï ïnömi inte ede waa cebi ëmopa, ante yede apënedinque adodö pongantapa. 
Tömengä ïñömö wabeca Tämadiabe në quëwëningä ince pö Itota önöwa ïnö guidömëmë ñongëninque waa ate pönëninque, Bitö pönö cebi ate waintai baabopa, ante apënecä. 
Ëñëninque Itota weetë angantapa. —Ïñempa mïni cabo önompo tipempoga mänimpomïni ïnömïni inte ede wïï tömämïni waintai baamïnitawo. Ïninque wadäni önompo ëmempoque go mënaa go mënaa ïnäni ïñömö ede edönö gote de änänii. 
Ïingä ïñömö wabeca quëwëningä ince adocanque Wengonguï ingante waa pönï apënecete ante ponte quëwëñongä wadäni guiquënë tömänäni pönämaï ïnänitawo. 
Äninque Itota tömengä ingante, —Bitö wede pönënö beyenque waintai baadïmi inte engë gantite goe, angantapa. 
Paditeoidi Itota ingante, Wengonguï Awënë eyedënö ponte Awënë Odeye baquingää, ante weyönänite tömengä weetë, Ïñempa wïï waomïni ayömïni Wengonguï Awënë Odeye pongä ingampa. 
Ïninque, “Tömengä ïñömö ponte ongongampa,” ante ayë weetë, “Tömengä wayömö gote ongongampa,” ante ede edö cete anguïï. Mïnitö weca në quëwengä ince Awënë Odeye bayongante waodäni tömengä nempo do quëwënäni apa änewëmïnii, ante Paditeoidi ïnänite angacäimpa. 
Ayë tömënäni ïnänite ïinque apënedinque Itota tömengä nänö në ëmïñënäni ïnänite weetë apënecantapa. —Ïincayë ate mïnitö, Waocä në ëñagaingä ingante adoöneque ince aïnëmönipa, ante wecemïnimpa. Wemïni incete adämaï incemïnimpa. 
Wadäni mïnitö ïmïnite, “Ïñömö ongongä tamëñedäni,” äninque ayë, “Wayömö ongongä tamëñedäni,” äñönäni mïnitö ace godämaï ïedäni. Tömënäni mïñë ede godämaï ïmäewedäni. 
Botö ponguïöne ïinque bayonte botö ïñömö ede Waobo në ëñagaïmo inte ede ñäö ëmatë ëmatë näinte baï ëmöninque ede edonque pönï ponte a ongonceboimpa. 
Incete botö ñöwo guiquënë täno nanguï ämogate wewenceboimpa. Ayë ñöwodäni ïñömö botö ïmote ede Baa äninque wido cecedänimpa, ante Itota apënecantapa. 
“Botö Waobo në ëñagaïmo inte botö ponguïöne ïinque bayedë guiquënë Nöwee wodi Docä näni angaingä nänö quëwëñedë dodäni näni quëwengaï baï adobaï ede quëwenguïnäni ïnänipa. 
Docä Nöwee wodi ñënë wipoboga oncö baï mënöninque tömengä nänö guiiganca tömënäni önonque cente bete monte quëwengadänimpa. Monguïna, ante ñänonte quëwengadänimpa. Mänïñedë ede tömënäni näni capo bedö wenguinque ede epë do angatimpa. 
Dooto wodi nänö quëwengaïñedë dodäni adobaï cente bete quëwengadänimpa. Në mänäni godongadänimpa. Æ̈ïnënäni weetë godonte engadänimpa. Minte pecëimpa, ante cedinque onconcoo mënonte quëwengadänimpa. 
Incete Dooto wodi Todömä ïñömö quëwente nänö tao gogaïöne ïñonte gonga tönö atopodemö nanguï ocoi becomö cööne ce baï weëninque mäo beco ïninque mänïñömö quëwënäni tömänäni gonte wengadänimpa. 
Botö Waobo ëñagaïmo inte edonque botö a ongöñedë mänïnö näni beco gonte wengaï baï adobaï bacëimpa, ante ämo ëñëmaïmïnipa,” ante Itota angacäimpa. 
Ayë godömenque apënedinque, “Mänïöne ïñonte mïnitö oncömanca ongöninque, Botö mäincoo, ante oncönë wei guiidinque ënämaï inte wodii wïnömäewedäni. Ayë gönea cedinque mäincoo ante oncönë ocë ëmente ence pönämaï ïmäewedäni. 
Ïñempa, Dooto nänöogengä wodi ebänö dadi ëmente adinque ede gonte wengacäï, ante pönëmïniyaa. 
Inguipogaque cöwë quëwenceboimpa, ante në pönengä ïñömö tömengä ïñömö ede quëwënämaï incecäimpa. Weetë ede inguipoga mönö guëmante quëwenguïmämo ante në wedämaï ingä guiquënë tömengä ïñömö ede cöwë wënämaï quëwencecäimpa, ante ämo ëñëmaïmïnipa,” ante Itota apënegacäimpa. 
Ayë, “Mänïñedë woyowotë ï ïninque mënaa äñömonque öñöna adocanque ingante bei ongonte goyönäni adocanque ingante ëmö cete godäni a ongoncecäimpa. 
Ayë onquiyëna cenguï ante guëa dicaca dace dace cete godö wëñöna adocanque ingante bei ongonte goyönäni adocanque ingante ëmö cete godäni a ongoncecäimpa.” 
“Ayë onguïñëna gönea guëa ceyöna adocanque ingante bei ongonte goyönäni adocanque ëmö cete godäni a ongoncecäimpa.” 
Ante apënecä ëñente wedinque tömënäni weetë, —Awënë, bitö änö eyömönö ince mänömaï baquïï. Äñönänite, —Baö eyömömë wente öñöñömonte abadeidi wë ongonte ede do godongämë pönäni baï waodäni, Mönitö Awënë pongampa, ante do ëñëninque godongämë poncedänimpa, ante Itota apënegacäimpa. 
﻿Ayë tömengä mïñë në godäni cöwë Wengonguï ingante apënedinque wentete badämaï incedänimpa, ante cedinque Itota inguipoga quëwënäni näni ceïnö ante odömonte apënegacäimpa. 
“Wayömö näni quëwëñömö adocanque waodäni näni në apente änongä inte quëwënongäimpa. Wengonguï ingante guïñënämaï ïnongä inte tömengä ïñömö, Waodäni ebänö änänii, ante wedämaï ïnongäimpa. 
Adoyömö tömënäni quëwëñömö onquiyengä adocanque owempoingä inte në wedongä inte quëwënongäimpa. Tömengä guiquënë mäningä në apente adongä weca weetë weetë pöninque, Botö ïmote adocanque në pïingä ïñongante bitö ämi ëñente weetë nö cececäimpa. 
Ante ancaa pöninque änä ëñente wedinque në apente änongä ïñömö ede cöwë Baa Baa angä. Incete ayë ate nämäneque tededinque tömengä, ‘Onquiyengä ïñömö ancaa angä awedö, äninque, Wengonguï ingante guïñënämaï ïmo inte botö, Waodäni ebänö änänii, ante wedämaï ïmo incete, 
mäningä owempoingä pö pö cecä wedinque botö, Ancaa ponte angä wece we, ante weetë tömengä ingante waa ceceboimpa. Tömengä ingante në pïingä ingante botö, Nö cee, ante wee ämo wececäimpa.’ Äninque në Baa äningä incete owempoingä beyë do waa cecampa. Mäninque ante odömömopa.” 
Ante odömonte apënedinque mönö Awënë ïñömö godömenque apënecantapa. “Në apente angä ïñömö wïwa cecä incete, Tömengä ebänö apënecää, ante mïnitö ëñente pönëmäewedäni. 
Wengonguï nänö në apente engaïmïni inte mïnitö itedë woyowotë weetë weetë aa pe aa pe ceyömïni Wengonguï ede edö cete Baa anguingää. Wee ämi ate nö cecedänimpa, ante äñömïnite tömengä ïñömö ede, Ïincayë ate ceceboimpa, ante edö cete anguingää. 
Weetë quingë ede do cececäimpa. Në pïinte cedïnäni ïñönänite Wengonguï wee angä ate tömënäni mïnitö ïmïnite weetë nö cecedänimpa, ante ämo ëñëmaïmïnipa. Incete Wao Wëmo ëñagaïmo inte botö ponte ayömo wede pönënäni wabänö inguipoga më ongönäni aquïmoo, ante webopa,” ante Itota angacäimpa. 
Ayë pancadäniya, Wadäni önönänique ïñönäni mönonque nö cemö ïmompa, ante pönëwëninque wadäni ïnänite pïinte adänipa. Mänömaïnö ante në änewënäni ïnänite Itota, Wengonguï ingante ebänö apënequïï, ante ëñencedänimpa, ante ïmeca quëwëna näna apëneïnö ante odömöninque apënecantapa. 
“Waoda mënaa Paditeo tönö odömäno awënë beyë në ëwengä ïñömö Wengonguï ingante apënecete ante Wengonguï oncö ñënencö yabecönë ei guiidatapa. 
Paditeo ïñömö adiyë gongëninque nämä ince apënedinque, ‘Wengonguï ëñëmi. Wadäni baï wïï ïmopa. Botö ïñömö godömenque waëmö ïmopa, ante todinque botö mänömaï beyë bitö ïmite waa ate apënebopa, änewengampa. Ede wadäni guiquënë wacä quï ö ënänipa. Wadäni ïnänite wïwa cedänipa. Tömënäni nänöogengä ïnämaï ïñongante godö guëa mönänipa. Botö ïñömö mänïnäni baï ïnämaï ïnömo inte botö mänïñömö ongongä odömäno awënë beyë në ëwengä baï wïï ïmopa, ante adinque botö Wengonguï bitö ïmite waa ate pönëninque apënebopa. 
Botö ïñömö, mëönaa go mëönaa ïñonte, mëönaa go mëönaa ïñonte bitö ïmite apënecete ante cënämaï quëwëmopa. Ayë botö ënincoo tömancoo ate adinque botö önompo tipempoga mänimpocoo më ongöñoncoo adocooque ëninque, Wengonguï quï, ante cöwë pede pönömo ae,’ ante apënewengampa.” 
“Odömäno awënë beyë në ënongä guiquënë guingo imöninque nämä tei tei yatawëninque, ‘Wengonguï ëñëmi, botö në wïwa cebo adinque bitö waadete pönö pïïnämaï incebiimpa, ämopa,’ angä. Mäninque angampa. 
Mänömaïnö ante odömoncete ante apënedinque Itota, Ñöwo ämo ëñëedäni, angantapa. Ïingä awënë beyë në ëwengä mänömaï äñongante Wengonguï do, Botö ayömo bitö nö cebi babipa, ante godö badongä ate tömengä ede nö pönënongä inte tömengä oncönë gocampa. Weetë Paditeo, Nämanque waëmö ïmopa, ante në änewëningä ingante Wengonguï, Nö cebi bacebiimpa, ante godö badönämaï incecäimpa, ante ämo ëñëmaïmïnipa. Ede, Nämanque waa cebo ïmopa, ante në engö cecä guiquënë ede weentodonte baï inte wececäimpa. Weetë, Nämanque wëne wëne cebo ïmopa, ante në apënecä guiquënë ede engö cete baï inte tocecäimpa,” ante Itota apënegacäimpa. 
Ayë ate wadäni, Wëñënäni ïnänite Itota pönö gampo cecadinque waa apënececäimpa, ante cedinque tömengä weca guiyänäni ïnänite ente pö ente pö cedäni adinque tömengä mïñë në godäni guiquënë, Ænte pönämaï ïedäni, ante Baa änäni. 
Adinque Itota weetë wëñënäni ïnänite aa pecä pöñönäni tömengä mïñë në godäni ïnänite apënecantapa. —Wëñënäni ïnänite botö weca ee amïni poncedänimpa. Ïñempa mänïnäni näni pönënö baï adobaï pönënäni inte ede Wengonguï Awënë Odeye nempo do quëwënäni ïnänipa. Ïninque mïnitö ïñömö wëñënäni ïnänite Baa änämaï ïedäni. 
Ede näwangä apënebo ëñëedäni. Wëñengä do pönengä inte Ao angä ingä baï Wengonguï Awënë Odeye ingante do pönëninque në Ao änäni ïñömö tömënänique tömengä nempo guiidinque quëwënänipa. Wadäni guiquënë Wengonguï Awënë Odeye ingante Baa ante pönënämaï ïnäni guiquënë tömënäni edö cete tömengä nempo guiidinque quëwenguïnänii, ante Itota apënegacäimpa. 
Mänïñedë Itota ingante wacä awënë angantapa. —Awënë në waa Odömömi apënebi ëñëmoe. Botö ebänö cedinque wënämaï wantepiyë quëwëmaïmoo. 
Äñongante Itota tömengä ingante, —Wengonguï adocanque në waa cecä ïñongante bitö botö ïmote, Në waa cebi ïmipa, ämii. 
Äninque Itota godömenque apënecantapa. Ïïmaï ceedäni, ante Wengonguï nänö wee angaïnö ante bitö tömëmi ede do ëñëmipa. “Bitö nänöogengä ïnämaï ïñongante bitö godö guëa mönämaï ïe. Wacä ingante godö wënönämaï ïe. Wacä quï adinque awëmö ënämaï ïe. Wacä wëne wëne cecä atabopa, ante godö babe wapiticë änämaï ïe. Wempocä ingante wäänä ïnante waa adinque tömëna ïnate godö waadete cee,” ante wee yewëmongacäimpa, ante bitö ede do ëñëmipa, angantapa. 
Ante apënecä ëñëninque mäningä awënë weetë, —Botö mänïnö bitö änö baï tömänö ante ëñente cedinque pegaboï ae. 
Ante apënecä ëñëninque Itota weetë, —Adodeque ayë ëñente cequënëmi ïmipa, ante ämo ëñëe. Öönedë bitö waëmoncoo enguinque ede ïmeca bitö mänincoo tömancoo godonte ëninque bitö ëninta weetë ömepodäni inte wedäni ïnänite tömanta godömi encedänimpa. Ayë ede botö ïmote tee empote pöe. 
Angä ëñente wedinque tömengä mäincoo nanguï ëadongä inte mänincoo beyenque ante pönëninque mäningä awënë ïñömö wewente bacantapa. 
Ïninque Itota tömengä ingante gomö adinque, —Wengonguï Awënë Odeye nempo guiite quëwencete ante cedinque waodäni ömepodäni inte botö mïñë pönänipa. Mäincoo nanguï ëacä guiquënë ebänö cete ömepocä inte botö mïñë ponte guiite quëwenguingää, angantapa. 
Cämeyo ïñömö guiyangä ingampa diyë daagö guiyampite pede tacää. Ïninque cämeyo pede tadämaï ingä baï në ëacä ïñömö adobaï ingampa. Tömengä nämä ayongä ñënengä ïnongä inte ede ebänö cete Wengonguï Awënë Odeye nempo do wäänë guiite quëwenguingää. 
Mänömaïnö ante Itota apënecä ëñëninque në ëñënäni weetë, —Ïñempa mänömaï ï ïninque ecänö wäänë guiite quëwenguingää. 
Ante weyönänite, —Waomïni mïni, Ædö cete cequïï, ante mïni wedö ince Wengonguï ïñömö do cecampa, ante Itota apënecä. 
Ëñente wedinque Pegodo, —Awënë ëñëmi. Mönitö ëadincoo owë caate bitö mïñë tee empo pömöni abipa. 
Äñongante Itota tömënäni ïnänite weetë, —Mïnitö näwangä oncodo tao godinque mïnitö nänöogengä ingante mïnitö tönïñadäni ïnänite wempoda ïnate wëñënäni ïnänite ëmö cete botö mïñë pömïnitapa. Ïninque ïïmaï ante näwangä ämopa. Æcänö Wengonguï Awënë Odeye beyenque botö mïñë mänömaï pöna ïñömö, 
tömengä ïñömö inguipoga quëwëninque nänö ëmö cedincoo adopocoo ëninque ayë weetë godömenque nanguï encecäimpa. Ayë ïincayë ate öönedë godinque ede tömengä cöwë wantepiyë wënämaï quëwencecäimpa, ante ämo ëñëmaïmïnipa, angacäimpa. 
Äninque tömengä mïñë, Dote, ante näni gocabo ïnänite Itota nänënë ente mäocä goyönäni ïïmaï ante apënecantapa. “Ñöwo ïñömö mönö ede Eedotadëë ïñömö eicëimpa. Wengonguï beyë në apënegaïnäni ïïmaïnö ante yewëmöninque, Në Waocä ïincayë ate ëñate pecä adinque tömengä ingante ebänö cequïnänii, ante yewëmongadänimpa. Ñöwo mönö Eedotadëë ïñömö ei pö gongëmö ate ede mänïnö dodäni näni angaïnö baï ede do ïinque bacëimpa. 
Botö ede mänïmodö ëñagaïmo ïñömote oodeoidi botö ïmote ö ëninque wadäni ïnänite pede mäo godönäni ö ëninque tömënäni weetë tawïmë botonga towe tänongadinque botö ïmote badete todinque pïïninque wïwa anguïnäni ïnänipa. 
Ayë ëmontaimenca tei tei pänäni ämogate weyömote botö ïmote godömenque wënönäni wenceboimpa. Weetë mëönaa go adoöneque ïñonte ede botö do wënïmo inte ede ñäni ömëmonte weetë quëwenceboimpa,” angantapa. 
Tömengä mïñë në godäni ïñömö mänïnö, Tömengä ebänö bate wequingää, ante adodeque ince ede ëñënämaï ingadänimpa. Tömengä nänö apënedö ede wë wodonte baï ïñonte tömënäni önömoncaque ëñëninque, Æbänö ante apënecää, ante wïï edonque ëñënänitapa. 
Itota mänïnö godinque Eedicoo ïñömö obo pöñongä onguïñengä babetamö inte në wedongä inte taadö wedeca, Pönömi ëmoe, ante änecönongäimpa. 
Nanguï ïnäni cegönäni ëñëninque babetamongä ïñömö, Quïnante cegönänii, ante weyongante, 
Itota Näatadeta quëwëningä inte ede ñöwo wodo tebë gocampa, ante apënedäni. 
Ëñëninque tömengä ïñömö aa pedinque, —Itota ëñëmi. Bitö Awënë Dabii wodi pëïmi ïnömi inte botö wedö ante ede ñöwo waadete pönö waa cee. 
Äñongante täno godäni weetë tömengä ingante, Apocënë inguënë änewëë, ante wee äñönäni tömengä godömenque nanguï äninque, —Awënë Dabii pëïmi ïnömi inte ede botö wedö ante pönö waadete waa cee, ante wecä. 
Wedinque Itota në gongëninque, Tömengä ingante ente mämömïni pongäedäni. Angä obo ente mämönäni pöñongante Itota, 
—Æbänö ante ämii. Bitö beyë quïnö cequïmoo. Äñongante, —Awënë, wëënë botö ëmongaï baï cebi aceboimpa. 
Angä ëñëninque Itota weetë, —Wëënë bitö ëmongaï baï abäwe. Ede wede pönëmi inte ede waa bamömipa. 
Ante nänö äñedë në babetamöningä do waa bamöninque Itota mïñë godinque Wengonguï ingante, Bitö ñäö apäite baï ëmömi inte ede waa cebi ëmopa, ante togacäimpa. Mänömaï cecä adinque tömänäni adobaï Wengonguï ingante waa adinque, Bitö ñäö baï ëmömi inte waa cebipa, ante togadänimpa. 
﻿Itota mänïï Eedicoo pöninque tece wodo tebë gocä ingantapa. 
Mänïñömö adocanque Taqueo näni änongä ïñömö tömengä odömäno awënë beyë në ënäni awënë ïnongä inte nanguï mäincoo ëadongä ïnongäimpa. 
Tömengä ñöwo, Itota ecänö ingää, ante acete ante ponte ayongä wadäni nanguï ïnäni wee ongönäni adinque, Botö ocäa pönï ïnömo inte ede Itota ingante edö cete aquïmoo, ante wecantapa. 
Adämaï inte weyongante wadäni, Itota ïïnö gämënö pö wodo tebë goquingä, ante tededäni ëñëninque tömengä Itota ingante acete ante pogodo täno gote awäa ticämodöwäa näni äwäa daëwa ei në gongente a ongongantapa. 
Itota obo pöninque ëmö ayongä Taqueo a ongongä adinque tömengä ingante, —Taqueo, quingë weëe. Ñöwoöne ede pö bitö oncönë ëñaquënëmo ïmopa. 
Angä ëñëninque Taqueo quingë weë ti weëninque, Ao, botö oncönë waa poncebiimpa, ante watapë todinque ede tömengä oncönë mämongä pongacäimpa. 
Itota mänömaï cecä adinque wadäni, Æ në wïwa cecä weca Itota quïmë ëñace gocää, ante tömänäni pïinte tedegadänimpa. 
Taqueo ïñömö ede tömënäni ayönäni engë gantite adiyë ongöninque mönö Awënë ingante, —Awënë ëñëmi. Botö mäincoo teceguedencoo pä cedinque ömepodäni inte wewënäni ïnänite ñöwo godömo ënäni ae. Ayë botö wacä quï ante babe äninque ö ëmo wecä ïninque wëënëñedë botö ö ënincoo adopocoo baï ince godömenque mempoga go mempoga godömo encecäimpa. 
Ante apënecä ëñëninque Itota wadäni ïnänite apënedinque, —Taqueo adobaï Abadäö wodi pëingä ïñongante botö në ëmo ïnömo inte tömengä oncönë näni owocabo quëwencedänimpa, ante ñöwoöne pontabopa. 
Botö Waobo ëñagaïmo ïñömö ëmo beyenque quëwencedänimpa, ante cedinque wë womonte baï ïnäni ïnänite diqui diqui mince pontabopa, ante Itota apënegacäimpa. 
Mänömaï apënecä ëñënäni inte tömënäni, Itota Eedotadëë obo pongampa, ante adinque, Wengonguï Awënë Odeye nempo mönö oo pönï quëwenguinque impa, ante pönente ede oda cedänitapa. Ïninque Itota, Wengonguï Awënë ebänö cequingää, ante ëñencedänimpa, ante ïmeca quëwënäni näni ceïnö ante odömöninque apënecantapa. 
Ïïmaïnö ante apënecantapa. “Waocä adocanque awënë odeye pëingä ïnongä inte, Botö gobe wabeca gote ïmeca pancabaa awënë odeye bate pömoedäni. 
Äninque tömengä ingante në cedäni diete ganca ïnäni ïnänite äñete pönäni ate tömengä oodo mïnata näni äinta wantepiyë cete näni ëinta ince ëninque adocanque ingante adotaque pede wacä ingante adotaque pede godöninque tömänäni ïnänite godongä adopota adopota ënänipa. ‘Mïnitö mäninta ëninque godonte ëï godonte ëï cedinque, Yebengëimpa, ante botö gote pompoga ceedäni.’ 
Ante wade gocä adinque tömengä nempo quëwënäni guiquënë tömengä ingante pïinte cedinque pancadäniya ïnänite äninque, Mïnitö tömengä mïñë godinque awënëidi ïnänite gode äninque, Mäningä ïñömö wïï mönitö awënë odeye bacecäimpa, ante wee ämïni ëñencedänimpa, ante da godönäni godänitapa,” ante apënedinque Itota ayë godömenque apënecantapa. 
“Incete awënëidi do änäni ate awënë odeye badinque tömengä öme pongantapa. Pöninque tömengä, Botö beyë në cedäni ïñömö godonte ëï godonte ëï cedinque ebänö godömenque nanguï ede ente mänänii, ante acete ante cedinque, Botö oodo mïnata në ënïnäni ïnänite äñete pöedäni, angä. 
Äñete pönäni ate tömengä weca täno pöningä ïñömö, ‘Awënë ëñëmi. Bitö oodo mïnata adotaque ince önompo tipempoga mänimpota ede ñöwo yebente bapa.’ 
Ante apënecä ëñëninque tömengä ingante, ‘Botö ïmote në cebi ïmi waa cebi ëmopa. Wedenque ince ënïmi inte bitö edemö aate cebipa, ante adinque botö önompo tipempoga näni quëwëñömö quëwënäni ïñönänite bitö nempo pönömo ëninque në ämi inte aabi ëmoe.’ 
Ante tömënäni awënë angä ate ayengä pöninque, ‘Awënë ëñëmi. Bitö oodo mïnata adotaque ince önompo ëmempoque mänimpota ñöwo yebente bapa.’ 
Ante apënecä ëñëninque tömengä ingante adobaï apënedinque, ‘Önompo ëmempoque näni quëwëñömö quëwënäni ïñönänite botö bitö nempo godömo ente aabi ëmoe,’ angantapa,” ante Itota apënecantapa. 
Ayë godömenque apënedinque Itota, “Awënë angä ate tömangä guiquënë pöninque, ‘Awënë ëñëmi, tömëmi mïnata ëe. Botö weocodë edemö wïni caadinque wee aate mantabopa. 
Äninque, Bitö wïï bitö ñönönï ince wacä ñönönï ince ö ente mämi awedö. Ayë wïï bitö mïmi pe ince wacä mingä pedï ince tä pebi ïmipa, ante pönente wedinque cetabopa. Bitö tëëmö ïnömi ïmipa, ante guïñente wedinque botö oodo mïnata botö ëninta wïni caapote weocodë edemö wee aabo ae.’ 
Äñongante tömengä awënë ïñömö, ‘Ïñempa bitö në wïwa cebi ïmi nämä bitö tededö beyenque bitö ïmite apente anceboimpa. Botö tëëmö ïmo inte wïï botö ñönönï ince wacä ñönönï ince ö ëmopa. Wïï botö mïmo pedï ince wacä mingä pedï ince ede do tä pebo ïmopa. Mänömaï impa, ante bitö dice ëñënämaï ïmitawogaa. 
Do ëñënïmi inte bitö ëñente ede cequënëmi ïmitapa töö. Botö oodo mïnata godonte ëinta ëninque ede në godonte ënäni weca baanco weca quïnante wïï guidonte ëmitawo. Mänömaï cebi baï botö ocë ëmente pöninque ede botö quï do ëninque wadäni näni guidöninta tönö ede do encedömoimpa töö,’ angampa.” 
“Äninque godongämë ongönäni ïnänite awënë apënecantapa. ‘Mïnitö ñöwo ïingä mïnata nänö nëëninta ö ëninque ede mïnata önompo tipempoga në nëengä ingante pede godömïni encecäimpa.’ 
Angä ëñëninque tömënäni, ‘Awënë ïñempa, ïingä diete ganca mïnata do mangä apa ämii.’ 
Ante weyönäni awënë weetë, ‘Ïñempa në ëadäni ïnänite tömänäni ïnänite godömenque godonte ingëimpa. Weetë ede ëadämaï inte ömepocä ingä guiquënë tömengä nänö ëadincoo wedenque pönï ï incete ede ö ente de ba wececäimpa. Ante apënebo ëñëmaïmïnipa. 
Ayë botö ïmote në pïïnäni guiquënë botö ïmotedö ante apënedinque, Bitö wïï mönitö awënë odeye bacecäimpa, ante në Baa änäni guiquënë, tömënäni ïnänite botö weca ente pöninque botö ayömo wënömïni wencedänimpa, ämopa,’ awënë angantapa. Mäninque ante odömonte apënebopa,” ante Itota apënegacäimpa. 
Mäninganca apënedinque Itota Eedotadëë eicete ante täno gocantapa. 
Godinque Odibowenquidi näni anquidi ontacamö goïnö Betapaguee näni quëwëñömö obo pöninque Betänia ganca pöninque Itota tömengä mïñë në goda mënaa ïnate da godöninque, 
ïïmaï angantapa. —Mänïï näni quëwëñömö ongö amïna. Tömëñömö go guiite ayömïna bodo wë picengä ince waocä ingante mongënämaï ïningä inte ñäni ñëingä a ongongä acemïnaimpa. Adinque ñï ceyente ente pöeda. 
Ayë wacä mïnatö ïmïnate, Quïnante ñï ceyëmïnaa, ante wee angä ïninque mïnatö weetë, Mönö Awënë nänö enguënënö ante ëmönapa, ante apëneeda, angantapa. 
Tömengä nänö në da godöna wade gote ayöna Itota nänö änï baï bodo wë a ongö. 
Adinque ñï ceyëñöna bodo wë në ëadäni tömëna ïnate, —Bodo wë quïmë ñï ceyëwëmïnaa. 
Wee äñönänite tömëna weetë, —Mönö Awënë nänö enguënënö ante ëmönapa. 
Ante äna ëñëninque Ao änäni ïninque awë ñä ceyëñömö ñï ceyente bodo ingante töï töï ente pönatapa. Ayë ente pöninque tömëna weocoo yabecooque eidämë wo ceyabedinque äna ate Itota wënömëneca ïnö ei të contate gocantapa. 
Bodoga ei të contate taadonque goyongä tömengä nänö goquïnö ante waodäni weocoo weënö bee podöwadänitapa. 
Odibowenquidi weënömëmö ïñömö pönömenque pöñongante tömengä mïñë në godäni godongämë näni poncabo tömänäni ïñontobë nanguï todinque ogë tededänitapa. Itota bamönengë nanguï cecä atamönipa, ante näni adïnö ante pönëninque Wengonguï ingante waa ate apënedänitapa. 
—Möni quëwenguinque impa, ante, Badogaa, ante tomönipa. Awënë Wengonguï ëmöwo beyenque pömi ïninque bitö toquinque ede Wengonguï bitö ïmite waa cececäimpa. Öönedë në quëwengä pönö piyënë cecänö anguënë. Æibe pönï quëwënongä ïñömö ñäö baï ëmongänö anguënë. 
Ante nanguï ïnäni godongämë godinque ämotamïni ante baï äñönäni pancadäniya Paditeoidi ïnönäni inte Itota ingante, —Në Odömömi ëñëmi. Bitö mïñë në godäni ïnänite wee ämi apocënë ïnänie. 
Äñönänite tömengä weetë, —Mïnitö ïmïnite näwangä ämopa. Waodäni pe wëënedäni ïninque dicacoo ince botö ïmote waa ate baï ede yede ämaïnänipa, ante Itota apënegacäimpa. 
Ayë pönömenque pöninque Eedotadëë gomö adinque Itota mänïñömö quëwënäni ïnänite ante pönëninque Ca ca wedinque, 
ïïmaï angantapa. “Mïnitö ïñömö ede ñöwoöne mïni gänë pönenguinque botö ïmote edonque pönï adinque Ao ämïni baï waa incedönimpa. Incete mïnitö, Æbänö cete gänë pönenguïmöö, ante ede wë wodonte baï ï ïninque mïnitö adämaï ïmïnipa. 
Ïincayë ate mïnitö ïmïnite në pïïnäni ince mïnitö wee ceinca gäänë pönö tee mongate godämë wee ongönäni adinque mïnitö ede edö cete tao wodii wïnonguïmïnii. 
Botö mïnitö weca pömo incete mïnitö awincaque adinque, Wengonguï ñöwoöne ponte encecäimpa, ante dice amïniyaa. Mänömaï beyenque në pïïnäni ïñömö mïnitö ïmïnite be tadäni të go weëñömïnite wënönäni wencemïnimpa. Ayë wëñënäni wee cete ïñömö quëwëñönänite tömënäni ïnänite ede wënönäni wencedänimpa. Dica mïni mënongainca ince be tadäni ate dica adocaque ince wënömëneca ïnö ongönämaï ingëimpa,” ante Itota apënegacäimpa. 
Ayë Wengonguï oncö ñënencönë yabecönë go guiidinque Itota mänïñömö në godonte encete ante në mänäni ïnänite da tadongä tao goyönänite, 
Ayë tömënäni ïnänite angantapa. —Wengonguï beyë ïïmaïnö ante yewëmongatimpa. “Waodäni botö oncönë pö guiidinque botö ïmote apënecedänimpa,” ante Wengonguï angä incete mïnitö wëne wëne cemïni beyenque Wengonguï oncö ince në awëmö ö ënäni näni womöincönë baï wentamö bapa töö. 
Ayë ïïmö ïñö ïïmö ïñö Wengonguï oncö ñënencönë yabecönë go guiidinque Itota odömonte apënecä ëñënänitapa. Mänïñömö, Wengonguï quï, ante në godönäni ñënënäni tönö në odömönäni tönö tömënäni awënëidi guiquënë, Itota ingante wënonte wido cecëimpa, ante ancaa ceyönäni, 
wadäni tömänäni, Tömengä ebänö odömongää, ante ëñëë cönäni adinque awënëidi weetë, Tömengä ingante mönö edö cete wido cequïï, ante wedinque ñimpo cegadänimpa. 
﻿Ïincayë ate Itota Wengonguï oncö ñënencönë yabecönë go guiite waodäni ïnänite odömonte apënedinque Wengonguï Awënë ingantedö ante watapë apënecä ëñënänitapa. Apënecä ëñëñönäni, Wengonguï quï, ante në godönäni ñënënäni tönö në odömönäni ïñömö në aadäni näni Picencabo tönö tömengä weca ponte änänitapa. 
Ponte apënedinque, —Æcänö në angä inte bitö ïmite angä cebii. Bitö ïmite ecänö, Në ämi babipa, äna ëñëninque cebii. 
Ante äñönänite Itota, —Botö weetë mïnitö ïmïnite ämo ëñente apënemïni ëñëmoedäni. 
Wäö wodi ïñömö quïnante epënë guidongantawo, ante pönëmïni. Öönedë në owocä angä ëñente cecantawoo. Waodänique änäni ëñente cecantawoo. Æbänö ante pönëmïnii. Mïnitö weetë apënemïni ëñëmoedäni. 
Äñongä tömënäni ïñömö näni caboque tededinque, “Ïñempa mönö, Wengonguï öönedë ïnö angä Wäö ëñente cecampa, ämö baï Itota weetë, ‘Quïnante tömengä ingante pönënämaï ïmïnii,’ ante mönö ïmonte pïincedongäimpa. 
Ayë weetë, Waodänique änäni ëñente cegacäimpa, ämo baï godongämë ongönäni ïñömö, Wengonguï beyë në apënecä Wäö wodi ingacäimpa, ante në pönënäni inte tömänäni mönö ïmonte dicaca tacadäni wencedömöimpa.” 
Ante pönente wedinque tömënäni weetë Itota ingante, Wa. Æcämë angä ëñëninque Wäö wodi cegacäï, ante ëñënämaï ïmönipa, änäni. 
Wedinque Itota weetë, —Botö adobaï, Æcänö në angä inte pönö äna ëñëninque botö mänömaï ceboo, ante mïnitö ïmïnite apënedämaï inceboimpa, angacäimpa. 
Ayë godongämë ongönäni ïnänite Itota, Wengonguï Awënë ebänö cecää, ante ëñencedänimpa, ante ïmeca quëwënäni näni ceïnö ante odömöninque ïïmaï apënecantapa. “Onguïñengä adocanque yowementacodë minte peyonte wadäni öme wite aate në tä pedäni ïnänite, Botö yowementacodë ince öme wite aaedäni. Aayömïnite botö, Mïnitö quï, ante pancamonga pönömo encemïnimpa, angä Ao änäni ate në ëacä ïñömö ede wantepiyë wabeca quëwence gocantapa. 
Yowedepo ïinque bayedë në cecä ingante në ëacä ïñömö, Bitö yowementacodë në aadäni weca godinque pancamonga ämi ëninque botö weca weetë mämömi ëmoe, angä. Gote pongä adinque yowementacodë në aadäni guiquënë në ence pöningä ingante bei ongonte tei tei päninque da tadönäni ömepocä inte gocantapa. 
Ayë weetë në ëacä ïñömö wacä tömengä ingante në cecä ingante angä gote pongä adinque yowementacodë në aadäni adobaï tei tei pänäni weyongante, Guingo imonte wececäimpa, ante godö wïwa cedäni weyongante da tadönäni ömepocä inte gocampa. 
Ayë mënaa ïnate da godongä ömepoda pöna adinque në ëacä ïñömö wacä në cecä ingante angä gote pöñongante tömënäni godö më yete wido cedänitapa,” ante odömöninque Itota godömenque apënecantapa. 
“Mänömaï cedänipa, ante ëñente wedinque yowementacodë në ëacä ïñömö, ‘Botö ïñömö ebänö cequënëmo ïmoo, ante wedinque, Botö ede ïïmaï ceceboimpa. Botö wengä onguïñengä botö në waadecä ïñongante da godömo gocecäimpa. Tömëmo wengä da godömo gocä adinque tömënäni wabänö guïñente wedinque ee abaïnänipa,’ ante pönëninque da godongä. 
Gote dice pongä adinque yowementacodë në aadäni guiquënë, ‘Tömengä ingampa. Wempocä mäincoo ïnï ede ïingä ïñömö në enguingä ingampa cemöö. Mönö ede mäo wënömö wengä ate ede mönö quï babaimpa.’ 
Änewëninque tömënäni tömengä ingante wee cete ïñömö yabeque wido cedinque godömenque wënönäni wengantapa.” Ante Itota, Mäninque ante apënebopa, ante tömënäni ïnänite angantapa. “Mänömaï cedäni adinque yowementacodë në ëacä ïñömö tömënäni ïnänite ebänö cequingää, ante pönëmïni. 
Tömengä ede do pöninque në aaquënënäni ïnänite godö wënöninque wadäni ïnänite weetë yowementacodë godongä ëninque në aadäni bacedänimpa.” Itota mänömaï angä ëñente wedinque godongämë ongönäni ïñömö, —Mänömaï cedämaï inguënë änewëë, ante wedänitapa. 
Ïninque Itota tömënäni ïnänite gomö adinque, —Ïñempa ëñënämaï cemïni ïñömïnite Wengonguï pänämaï inguingää, ante pönëmïnitawo. Ïninque mïnitö, Ïïmaï ante quïnante yewëmongatimpa, ante pönëmïni. “Dica ente adinque, Wëne wëne inca, ante në mënönäni näni wido cedinca ince gomonga waëmonca inca ïninque täno näni ñönöninca bebengapa do bacapa,” ante yewëmongadänimpa. 
Botö ïñömö mänïï dica waëmonca baï ïnömo inte ämo ëñëninque në wecä ïñömö tömengä ïñömö mänincaa të go weëninque tobente wete baï botö önöwa gäänë ede weencecäimpa. Weetë ecänö ingante Wengonguï pïinte mänincaca tacacä ïnaa tömengä guiquënë quïëmë baï yaintai baï goquingänö anguënë, ante pönëmïniyaa, ante Itota apënegacäimpa. 
Ante në aaquënënäni näni ceïnö ante odömöninque Itota apënecä ëñente wedinque në odömönäni tönö, Wengonguï quï, ante në godönäni ñënënäni ïñömö, Ïñempa mönö ïmonte pïinte angä awedö, ante pönënänitapa. Ïninque tömënäni, Mönö ñöwo pönï tömengä ingante bei ongongëimpa, ante cedänitapa. Incete tece bei ongonce cedinque, Wadäni pïïnäni wece we, ante wedinque ee adänitapa. 
Ïninque, Mönö Itota ingante bei ongöninque odömäno gobedönadodo awënë nempo godömö ëninque tömengä weetë në angä inte ede Itota ingante apente ancecäimpa, ante ñënënäni ince tömengä ingante cöwä adänitapa. Ayë wadäni ïnänite äninque, Mïnitö Itota mïñë tee empote gote nöingä ante baï apënedinque weetë babe ceedäni. Babe cemïni beyë tömengä adodeque ince wapiticë tedecä ëñëninque mïnitö ocë ëmente ponte apënemïni ëñencemönimpa, änäni ëñente godinque ñënënäni näni änïnö baï babe cedänitapa. 
Ïninque ñënënäni näni në da godönïnäni ïñömö Itota weca pöninque, —Awënë në Odömömi ëñëmi. Bitö apënedö nö impa, ante do ëñëmönipa. Bitö ayömi mönö waocabo adoyömö pönï ïmönipa, ante adinque bitö tömämöni ïmönite adoyömö pönï cebi ëmönipa. Ayë, Wengonguï taadö ante bitö nö pönï odömömi ïmipa, ante ëñëmönipa. 
Ïninque apënebi ëñëmönii. Odömäno gobiedöno beyë ante teiyë awënë Tetedo tiguitamö nänö änintamö ante ebänö wee yewëmonte ï, ante ëñencete ante wemönipa ede. Godonte ede waa cete intawo. Weetë wëne wëne cete intawo. 
Äñönänite Itota ïñömö, Tömënäni wëne wëne ancete ante babe cedänipa, ante do ëñente wedinque, 
—Deënadio tiguitamö odömömïni aboedäni. Æcänö awinca baï yewëmonte badonte ï. Æcänö ëmöwo ante yewëmonte ongö, ante ede apënemïni ëñëmoedäni. Äñongante, —Awënë Tetedo awinca baï yewëmonte badonte impa. Adocä ëmöwo ante yewëmonte ongö amönipa. 
Ante apënedäni ëñëninque, —Awënë Tetedo quï ï ïninque ede Tetedo ingante godongëimpa. Weetë Awënë Wengonguï quï ï ïninque Wengonguï ingante godonguï ï apa änewëmïnii. 
Ante Itota tömänäni ayönänite nö apënecä ëñente wedinque ñënënäni näni da pönönïnäni weetë, Mönö edö cete pïinguïï, ante guingo imonte wedinque pe wëënegadänimpa. 
Tadoteoidi në, Waocä wëninque ñäni ömëmönämaï ëmëwo wengampa, ante në änewënäni inte Itota weca pöninque, Möni änö ante apënebi ëñëmaïmönipa, änänitapa. 
—Awënë në Odömömi ëñëmi. Mönö beyë ante Möitee wodi ïïmaï ante wee yewëmongacäimpa. Onguïñengä monte ate wëñë tapëidämaï inte wengä ïninque tömengä tönïñacä ince owempoingä ingante möninque, Botö tönïñacä wodi wënäni weetë pecedänimpa, ante tapëicecäimpa, ante yewëmongacäimpa. 
Ïninque wadäni ïïmaï cedänitapa, ante apënemöni ëñëe. Ede önompo ëmempoque go mengäa näni caipë ïñönänite bamoncadengä möninque wëñë tapëidämaï manguïwëninque ede näñe wengä. 
Ate ayëmengä weë adocä ingante möninque wëñë tapëidämaï inte näñe wengä. 
Ayë weë wacä möninque adobaï näñe wengä, ayë weë wacä möninque näñe wengä, ayë weë wacä möninque näñe, ayë weë wacä möninque näñe, ayë weë wacä möninque näñe wengampa. Önompo ëmempoque go mënaa ïnäni owempoingä ingante möninque ede wëñë tapëidämaï inte ede tömänäni näñe wënäni. 
Ate onquiyengä tömangä näñe wengä. 
Ïninque, Mönö ñäni ömëmonguïöne, ante mïni äöne ïñonte mäningä owempoingä ïñömö ecänö nänöogengä baquingää. Ede tömengä ingante ïñömö ede tömänäni manguïwengadänimpa. 
Äñönänite Itota, —Inguipoga quëwëninque ede mïni waocabo ïñömö do mömïnipa. Wacä ingante do godö ñänömïni mongampa. 
Weetë, Mïinguipoga bayonte ïïnänique eyepë inte ñäni ömëmonte öönedë eite quëwencedänimpa, ante Wengonguï nänö në angaïnäni ïñömö tömënäni mönämaï ïninque wadäni ïnänite godö ñänönämaï incedänimpa. 
Ayë Wengonguï anquedoidi baï ïnönäni inte tömënäni Wengonguï nänö në angaïnäni ïñömö edö cete weetë wenguïnänii. Tömënäni në ñäni ömëmongaïnäni ïnönäni inte ede Wengonguï wëñënäni ïnänipa. 
Weetë Möitee wodi ince ocäñeque becoïñeque ante nänö yewëmongainta adotaa yewëmöninque, Waodäni dobe ñäni ömëmonte quëwencedänimpa, ante edonque odömongacäimpa. Tömengä ïïmaï ante yewëmongacäimpa. Mönö Awënë ïnongä ïñömö Abadäö Wengonguï ingaingä inte ayë Iteca Wengonguï ingaingä inte adocä Aacobo wodi Wengonguï ingänö anguënë, ante yewëmongacäimpa. 
Ïñempa Wengonguï ïñömö në quëwënäni Wengonguï ïnongä inte tömengä në wengaïnäni Wengonguï ïnämaï ingampa. Weetë tömengä ayongante do wengaïnäni ince tömänäni mïïnäni quëwënänipa. 
Ante apëneyongante në odömönäni pancadäniya, —Awënë në Odömömi ëñëmi. Bitö nöingä ante apënebi awedö, ante apënedänitapa. 
Ayë wadäni tömänäni guïñente wedinque godömenque änämaï ingadänimpa. 
Ayë tömënäni ïnänite Itota, —Awënë Dabii wodi Pëingä ïnongä weë Codito ingampa, ante quïnante änänii, ante pönëmïni, angantapa. 
Ïñempa Dabii wodi ince tömengä nänö ämotamïni äintaa ïïmaï ante yewëmongacäimpa. “Botö Awënë ingante apënedinque Awënë Wengonguï ince ïïmaï ante apënegacäimpa. Bitö botö tömëmë ïnö të contate a ongöe. 
Ongöñömite botö bitö ïmite në pïïnäni ïnänite be tate cebo ate, bitö önöwa gäänë ongönäni ïnänite pïnä gäwacebiimpa,” ante Awënë Wengonguï apënegacäimpa. 
Codito në Awënë ingampa, ante awënë Dabii wodi nänö në angaingä ïnongä inte ede adocä Codito ïñömö edö cete näëmë Awënë Dabii wodi Pëingä inguingää. ante pönenguënë änewëmïnii, ante Itota angacäimpa. 
Ayë tömänäni ëñëë cöñönänite tömengä mïñë në godänique ïnänite Itota apënecantapa. 
“Cedämaï, ante wee ante näni yewëmongainta në ate odömönäni ïnänite mïnitö gomö aedäni. Tömënäni ïñömö doyencoo waëmoncoo wëñate mongente todänipa. Waodäni näni godonte ëïñömö cegöñönänite wadäni pö bee tëninque tömënäni ïnänite, Në odömömi, bitö ïmite waa amönipa, ante apënedäni ëñëninque ede në odömönäni ïñömö nanguï todänipa. Ayë tömënäni odömöincönë go guiidinque tömënäni nämanque ante pönëninque waëmompaa pönï të contate todänipa. Ayë ëëmë bece godinque tömënäni, Botö täno bete tocëimpa, ante waëmompaa pönï të contate bete todänipa. 
Ayë owempoïnäni oncö yo mongente baï cedinque ö ëwënäni inte në wee odömönäni ïñömö, Botö ïmote waa acedänimpa, ante cedinque Wengonguï ingante nöingä apënete baï cedinque babe cedinque wantepiyë tededänipa. Tömënäni ede näni nanguï pönï pante wequinque mänömaï nämä beyenque ante cedänipa, ante adinque mïnitö ïñömö ee gomö aedäni,” ante Itota wee angacäimpa. 
﻿Itota Wengonguï oncönë ongonte gomö ayongä në nanguï ëadäni, Wengonguï quï, ante näni wënoncadedë pö daga daga wënäni acantapa. 
Ayë ayongä onquiyengä owempoingä ömepocä inte önontamonque mentamonga pö daga wengä. 
Adinque Itota ïïmaï ante apënecantapa. —Näwangä ante apënebo ëñëedäni. Wadäni tömänäni wedenque pönï godonte baï wïï eyepë daga wëñönäni ïingä owempoingä ïñömö ömepocä inte wedongä incete godömenque nanguï godonte baï godongä abopa. 
Tömënäni nanguï ëadäni ïnönäni inte, Quëwenguinta impa, ante cö cedinque tömënäni näni wïï ëïnentaque ayë ongöintaque godönänipa. Ïingä ömepocä ingä guiquënë tömengä nänö quëwenguinta ince, Wengonguï quï bacëimpa, ante tömanta ede daga wengampa, ante Itota apënegacäimpa. 
Wëënëñedë Wengonguï oncö ñënencö mënöninque wadäni dicacoo waëmoncoo pönï tee bedäni waa ongoncadompa. Ayë wacoo waëmoncoo pönï ente pöninque, Wengonguï quï impa, ante pede godönäni ongönompa. Ñöwo ïñömö Itota mïñë në godäni pancadäniya gomö ayönäni, Dicacoo tönö wadäni waa pönï näni ente pönoncoo waëmoncoo pönï ongö amönipa, ante tededänitapa. Tedeyönänite Itota, 
—Mänincoo mïni acoo ince ïincayë ate tömanca be tadäni weenca adinque panguïmë panguïmë godinque dica adocaque pönï ince wënömëneca ongönämaï ingëimpa, ante apënegacäimpa. 
Mänömaï apënecä ëñëninque tömënäni weetë, —Awënë në Odömömi ëñëmi. Mänïï bitö änïnö ante eyedënö ïinque baquïï, ante ëñencete ante wemönipa. Ayë, Ïïmaï cebo ate mïnitö, Oo pönï impa, ante ëñencemïnimpa, ante Wengonguï ebänö mä cequingää, ante apënebi ëñëmönie. 
Äñönäni Itota, “Wapiticë odömöñönäni mïnitö weetë, Mönö oda cedämaï ingëimpa, ante nämä wee aedäni. Ede ïïmaï baquï ï ataqueedäni. Wadäni nanguï ïnäni ponte botö ëmöwo ante apënedinque, ‘Coditobo ïmopa,’ ante babe ante tedequïnäni ïnänipa. Ayë, ‘Oo pönï impa,’ ante ponte nanguï ïnäni tedequïnäni ïnänipa. Mänömaïnö ante ponte tedeyönänite mïnitö weetë tömënäni mïñë tee empote godämaï ïmäewedäni. 
Ayë, Wabeca awënë tönö pö bee tëninque weetedö weetë cedapa, ante tededäni ëñencemïnimpa. Ayë, Adobeca quëwëninque ince awënë ingante wido cecete ante engë gantidänipa, ante tededäni ëñëninque mïnitö ïñömö ede guïñënämaï ïedäni. Mänömaï ede täno cöwë bacëimpa. Incete ïinque baöne botö äöne eiquedö ponguïï.” 
Ante apënedinque Itota godömenque apënecantapa. “Adobeca quëwënäni ïñönänite wabeca quëwënäni ponte bee tëninque guëadö guëa cequïnäni ïnänipa. Adobeca awënë odeye nempo quëwëñönänite wabeca awënë odeye nempo quëwënäni mämö bee tëninque guëadö guëa cete wënonte wenguïnäni ïnänipa. 
Ayë wayömö wayömö goinque nanguï pönï oce oce cecëimpa. Ayë waodäni näni cëïnente wenguinque cenguï ince tömää capo wengëimpa. Ayë quingë näni wodonte wëne wëne inte wewenguïmämo ince ede do pongëimpa. Ede ancai näni guïñenguïmämo ede pongëimpa. Öönedë ïñömö näni wo go wo go cewënenguïmämo ede ate baï bacëimpa.” 
Ayë apënedinque Itota, “Mänïmämo näni guïñenguïmämo tömämämo ayë pönämaï ïñonte mïnitö ïmïnite togente yao ongonte tömënäni odömöincönë ente go guiidinque apente äninque mïnitö ïmïnite mäo tee mönecedänimpa. Ayë botö ëmöwo beyë mïnitö ïmïnite tömäme awënëidi odeyeidi weca ayë pancabaa awënëidi gobedönadodoidi weca ente mäodäni gote gongencemïnimpa. 
Mïnitö awënëidi weca godinque gongente apënemïni ëñëninque awënëidi ince, Itota ecänö ingää, ante ëñencedänimpa. 
Ïninque mïnitö ïmïnite awënëidi weca ayë ente godämaï ïñedë ince mïnitö ïïmaï ante nämäneque pönëedäni. Botö awënë weca ongöninque ebänö ante wee anguïmoo, ante ede wedämaï inceboimpa, ante piyënë ceedäni. 
Ïñempa botö pönö nö apënebo ëñënïmïni inte mïnitö weetë adodö ante apënecemïnimpa. Mänömaïnö ante apënemïni ëñëninque në pïïnäni guiquënë nö pönï mïni apënedö ante edö cete wido cequïnänii. Weetedö weetë edö cete anguïnänii. 
Mïnitö mempoidi ince mïnitö tönïñadäni ince mïnitö guiidënäni ince mïnitö ëmigoidi ince, Ïingä ingampa, ante godö odömöninque mïnitö ïmïnite wadäni nempo pede godönäni ö encedänimpa. Æ̈ninque pancamïniya ïmïnite godömenque wënönäni wenguïmïni ïmïnipa. 
Ayë, Coditoidi ïmïnipëë, ante tömänäni botö ëmöwo beyenque mïnitö ïmïnite nanguï pïincedänimpa. 
Incete mïnitö baö ince ocaguï ince adoguinque ince ëmëwo ëwënämaï ingëimpa. 
Ïninque mïnitö botö ïmote pïïnämaï inte wentedämaï inte ee cemïni ïninque botö ëmo beyenque quëwencemïnimpa.” 
Ante apënedinque Itota godömenque apënegacäimpa. “Wabeca tontadoidi pöninque Eedotadëë godongämë wee ongönäni adinque mïnitö, Be tate näni wido cequïmämo oo pompa, ante do ede ëñencemïnimpa. 
Mänömaï cedäni adinque Oodeabe quëwëmïni ïñömö änanquidi do wodii wïnonte eibäewedäni. Ayë Eedotadëë quëwëmïni ïñömö ede yabeque taobäewedäni. Ayë yabeque quëwëmïni inte Eedotadëë ïñömö pö guiidämaï ïmäewedäni. 
Mänïñedë ede Wengonguï nänö panguïöne ince Wengonguï beyë näni yewëmonte angaïöne ince ïinque baquïnö anguënë. 
Mänïöne ïinque bayedë ede yedëmadä ïnäni tönö goömë në gänönäni tönö tömënäni näni wequïmämo baquïnö anguënë. Ïmeca quëwënäni ede mänïñedë nanguï pönï caate wequïnäni ïnänipa. Idegoidi ïnänite ede nanguï pönï pïinte cequïnö anguënë. 
Pancadäniya ïnänite yaëmenca wido tadäni wenguïnäni ïnänipa. Ayë pancadäniya ïnänite bei ongonte mäo wabeca ente goquïnäni ïnänipa. Wengonguï doyedë apënedinque, Oodeo ïnämaï ïnäni ïinque näni cepoga cecedänimpa, angacäimpa. Ïninque tömengä nänö angaimpoga ïinque baganca oodeoidi ïnämaï ïnäni ince Eedotadëë ïñömö pöninque nanguï cegöninque pïnä gäwate baï be tadäni wequïmïni ïmïnipa, ante apënebo ëñëmaïmïnipa,” ante Itota apënegacäimpa. 
Ayë, “Oo pönï impa, ante ede ëñencemïnimpa, ante cedinque Wengonguï angä ate nenque tönö apäicä nëmoncoo mä pönï ede wacoo baï bacëimpa. Inguipoga guiquënë ñënengade pönï gäwapentibe tadömengadë mengonta mengonta cedinque nanguï ä ëñente wedinque tömäme quëwënäni ede, Æbänö cequïmöö, ante ede nanguï pönï guïñente wequïnäni ïnänipa. 
Ayë waodäni ëmö ayönäni öönedë tëï ongongaincoo ince wance wance cete baï wapiticë go ate adinque tömënäni ancai guïñente wedinque, Inguipoga mönö quëwëñömö ede quïëmë baï bacëimpa, ante wedinque ïñontobë nangë bate wecedänimpa. 
Mänïñedë ede botö Waobo në ëñagaïmo inte boguïmancodë pöninque tëï pönï pïñëmo ïninque ede ñäö apäite baï waëmö ëmonte weëmo acedänimpa. 
Ïninque mänömaï tece ba ate wedinque mïnitö ocabo guïnï ëmencadinque, Badogaa, äninque ede, Oo pönï mönö abe tawente goquinque impa, ante ämäewedäni,” ante Itota apënegacäimpa. 
Ayë, Wengonguï Awënë oo poncecäimpa, ante ebänö ëñenguïï, ante ëñencedänimpa, ante Itota ïmeca quëwënäni näni ceïnö ante odömöninque ïïmaï apënecantapa. “Iigowë aedäni. Ayë quïwëmë ince tömäwë aedäni. 
Öñabo tänä nä boca adinque mïnitö ïñömö, Öñabo nänö bocaïnepo inte nenque näwantedë baquinque bocapa, ante pönëninque ede do ëñëmïnipa. 
Ayë adobaï mänïnö botö apënedö baï do ede ba adinque mïnitö, Wengonguï Awënë Odeye do odemö pönï ongöninque inguipoga oo poncecäimpa, ante ëñencemïnimpa,” angacäimpa. 
Ayë apënedinque Itota, “Näwangä ämopa. Ñöwomïni mïïmïni quëwëninque wente godämaï ïñömïni ede mänïnö botö änïnö baï tömänö ede do ïinque baquïnö anguënë. 
Ede öönedë ongöñömö inguipoga tönö wo ëwente baï de ba incete botö angaïnonque guiquënë de badämaï inte ede cöwë tëï ongongëimpa,” ante apënecantapa. 
Ayë, “Mïnitö ïñömö ede, Mönö quingämë baï wïwa quëwëmö ïninque mönö mïmö ömedëmö bate wece we, ante nämä wee aaedäni. Tï nämë bete quidi quidi dowäninque mïmö ömedëmö bace we, ante nämä wee aaedäni. Ayë, Inguipoga quëwëmö inte quïëmë beyenque wedinque mïmö ömedëmö bace we, ante nämä wee ceedäni. Mïmö ömedëmö inte weyömonte mänïöne wïï ïñontobë pö wecëimpa, ante mïmö ömedëmö badämaï ingëimpa, ante nämä wee ceedäni. 
Ïñempa waodäni tömänäni inguipoga tömäme quëwëñönänite ede ïñontobë ba wecedänimpa. 
Ïninque woyowotë itedë cöwë wänö cöninque mïnitö Wengonguï ingante cöwë apëneedäni. Mïnitö, Mänïnö ïinque ba adinque mönö eyepë inte aamö cete wodi wïnongëimpa, ante Wengonguï ingante apëneedäni. Ayë, Waocä në ëñagaingä weca mönö eyepë gongengëimpa, ante adobaï ede Wengonguï ingante apëneedäni,” ante Itota angacäimpa. 
Itota mänïñedë Wengonguï oncö ñënencönë ïïmö ïñö ïïmö ïñö yabecönë go guiite odömonte apënecä ëñënäni ate tömengä weetë gäwadecë ïñö gäwadecë ïñö tao godinque Odibowenquidi eite owodongäimpa. 
Ayë tömengä Wengonguï oncö ñënencönë yabecönë ongonte apënecä ëñencete ante tömänäni weetë baäne ïñö pö baäne ïñö pö bee tënönänimpa. 
﻿Päö yede empoquï ömemö ï näni cenguïöne ante oodeoidi, Patowa mönö wodo penta gogaïöne ëëmë oo pönï bacëimpa, ante cedönänimpa. 
Wengonguï quï, ante në godönäni ñënënäni tönö në odömönäni ïñömö, Itota ingante mönö wido cecëimpa, ante cöwë cedönänimpa. Incete, Wadäni pïïnäni wece we, ante guïñente wedinque tömënäni mänïñedë, Mönö ebänö cete awëmö bei ongongëimpa, ante wegadänimpa. 
Ayë Itota mïñë näni, Dote, ante gocabo ïñönäni Codaa Icadiote näni änongä adocä ïnongäimpa. Tatäna mänïñedë tömengäa pö guiicantapa. 
Ïninque në godönäni ñënënäni tönö Wengonguï oncö në wee wänönäni awënëidi ïñömö godongämë ongöñönäni Codaa tömënäni weca godinque ïïmaï ante apënecantapa. Itota eyömönö ongongää, ante botö ebänö odömonte pede pönömo ate enguïmïni. Angä ëñëninque tömënäni tömengä tönö mänïnö ante godongämë tedegadänimpa. 
Tömengä, Odömonte pede pönömo encemïnimpa, ante apëneyongante tömënäni nanguï todinque weetë, Tiguitamö padatamö pönömöni encebiimpa, ante apënedäni. 
Ëñëninque tömengä Ao ante wade godinque, Wadäni adämaï ïñönänite botö ebänö cete ïïnäni ïnänite awëmö odömonte godömo enguïnänii, ante cöwä adinque cegacäimpa. 
Päö yede empoquï ömemö ï näni cenguïöne ïñonte wodo penta gogaïöne baï ï ïninque Patowa ëëmë bete cenguïöne do ïinque batimpa. Mänïöne ïñonte oodeoidi cöwë cëningä codotedo ingante wënöninque, Wengonguï quï, ante godonguënënäni ïnönänimpa. 
Ïninque Pegodo tönö Wäö ïnate da godöninque Itota ïïmaï angantapa. —Mïnatö ïnönö gote, Patowa ëëmëno impa, ante ënömïna ate mönö cengëimpa. 
Angä ëñëninque tömëna, —Æcönënö go guiite ëënonguïmöna, ämii. 
Äñönate tömengä weetë, —Waa aeda. Mïnatö mänïï näni quëwëñömö go guiiyömïna onguïñengä ince cadabodë epë iyente nëente gocä adinque tömengä ingante ede tee empote goeda. Tee empo goyömïna tömengä oncönë go guiicä adinque, 
mïnatö weetë oncö në ëacä ingante ïïmaï ante äeda. “Mönö Awënë në Odömongä ince bitö ïmite ïïmaï angampa. Bitö ecönënö ämi guiidinque botö në ëmïñënäni tönö Patowa ëëmë ante cenguïmönii, angampa,” ante apëneeda. 
Mänömaïnö ante apënemïna ëñëninque në oncö ëacä ïñömö ëmongapaa mëi goyömïnate oncö ñënencö awempaa do nänö cönöincö odömongä adinque mïnatö mänincönë tömää eyepë cecemïnaimpa, ante Itota da godongä godatapa. 
Mänömaï angä godinque apëneyöna, Itota nänö änö baï adobaï tömää batimpa, ante adinque tömengä nänö në ëmïñëna, Patowa ëëmëno impa, ante cedatapa. 
Ïninque ëëmëno näni cëñedë ïinque bayonte Itota awempaa gäänë pö të contayongä tömengä nänö në da godönïnäni godongämë pö të contadäni. 
Adinque Itota tömënäni ïnänite apënecantapa. —Botö ïñömö caate wete wënämaï ïñedë mïnitö tönö godongämë Patowa ante cente tocëimpa, ante cëïnente nanguï wetabopa. 
Apënebo ëñëedäni. Botö Wengonguï Awënë ïnömo inte Awënë Odeye badinque mänïñedë ate waodäni ïnänite ëmëwo pönï ata cepoceboimpa. Mäninganca botö ata cepoganca botö ñöwo, Wengonguï Awënë dodäni ïnänite ata cepodinque wodo penta gogacäimpa, ante Patowa ëëmëno ñöwo ïinque cence cebopa. 
Äninque ayë Itota bequïmë owetaca bei ongonte ëninque Wengonguï ingante waa ate apënedinque tömënäni ïnänite angantapa. —Mïnitö oweta ïinta ëninque godongämë beedäni. 
Ämo ëñëedäni. Yowepë ñöwo bedinque botö Wengonguï Awënë ïnömo inte Awënë Odeye botö baganca ede ñöwo ëmëwo bebopa. 
Ante apënedinque Itota päö ëninque Wengonguï ingante waa ate pönente apënedinque pä ëninque pede godöninque apënecantapa. —Ïï päö botö baö baï impa. Botö, Mïnitö quëwencemïnimpa, ante botö baö godonte baï cedinque wenceboimpa. Botö pä ente pede pönömo baï mïnitö ïincayë ate botö ïmote ante pönëninque adobaï cete wacä ingä wacä ingä pede godonte cëedäni, angantapa. 
Mänömaï angä ïinque cënäni ate oweta adobaï ente apënedinque tömengä, —Botö wepë ïïmë baï impa. Wengonguï do apënedinque, Botö pönö cebo ate mïnitö Ao ämïni ïninque mönö godongämë waa cete quëwengëimpa, angacäimpa. Ñöwo adobaï botö wepë mïnitö beyë pede godömo ate mïnitö Ao ante ëmïni ïninque mönö godongämë waa cete quëwengëimpa. 
Incete botö ïmote në pönö odömonte pede godonguingä ïñömö botö önompo gäänë cenguimpaa adoyömö ongö aedäni. 
Wengonguï do nänö angaïnö baï botö në Waobo ëñagaïmo inte wente goceboimpa. Näwangä impa. Incete botö ïmote në pönö odömonte pede godonguingä ïñömö ede tömengä nänö nanguï wewenguinque ede mänömaï cecä ingampa töö. 
Ante Itota apëneyongä tömënäni näni caboque tededinque ede, Æcänö ingante ante apënecää, ante wedänitapa. 
Ayë adobaï, Mönö cabo ïñömonte ecänö ñënengä inte ede yecado ongonte baï në angä baquingää, ante wedinque tömënäni weetedö weetë äninque nanguï tedewënäni. 
Adinque Itota tömënäni ïnänite, “Idegoidi ïnämaï ïnäni awënëidi ïñömö tömënäni nempo quëwënäni ïnänite, Botö ämo ëñente ceedäni, ante nanguï pïinte änewënänipa. Incete në pïinte änewënäni ïñönänite tömënäni nempo quëwënäni weetë, Mönitö awënëidi në Pönö Cedäni ïnänipa, ante babe ante pemöwënänipa. 
Weetë mïnitö guiquënë inguipoga awënëidi näni ceï baï cedämaï ïedäni. Mïni cabo ince në yecado ongongä inte yemïñengä baï baquënengä ingampa. Ayë në angä ïnongä inte wacä beyë në cecä baï baquënengä ingampa. 
Æbänö ante pönëmïnii. Æcänö ingante, Awënë baï ingampa, ante nanguï waa adänii. Në cenguimpaa gäänë të contate cengä ingante waa adänitawo. Weetë awënë beyë ante ente mämö pönongä ingante waa adänitawo. Ïñempa në contacä ingante näwangä waa adänipa. Incete botö ïñömö önömoque baï cedömo inte mïnitö weca pöninque në ente mämö pönongä baï inte në pönö cedömo ïmopa,” ante Itota apënecantapa. 
Ayë apënedinque, “Botö caate wewëñömote mïnitö ïñömö botö tönö godongämë ïñacabo cedïmïni ïmïnipa. 
Ïninque botö Mempo botö ïmote, Awënë Odeye bacebiimpa, ante nänö pönö cegaï baï botö weetë, Botö tönö ïñacabo cedïmïni ïnömïni inte mïnitö awënë odeyeidi adobaï bacemïnimpa, ante pönö ceceboimpa. 
Ayë, Botö në Awënë Odeye bayömote mïnitö botö awempaa gäänë të contadinque godongämë ede cente becemïnimpa, ämopa. Ayë idegoidi önompo tipempoga go mencabodäniya ïñönänite mïnitö awënë të contaimpaa të contadinque tömënäni ïnänite në apente ämïni bacemïnimpa,” ante tömengä mïñë në godäni ïnänite Itota apënegacäimpa. 
Itota ayë, —Timönö, ëñëmi. Timönö, bitö ïmite ämopa. Waocä tömëmö ente wance wance cecä ontapo weë baï mïnitö ïmïnite Tatäna ince bei ongonte wëne wëne cecete ante angampa. 
Weetë, Bitö wede pönëninque nangë badämaï incebiimpa, ante botö do ede Wengonguï ingante apënetabopa. Ïninque bitö ïñömö ede ïincayë ate botö gämënö ocë ëmente ponguïmi ïmipa. Pöninque, Bitö tönïñadäni weetë tëï pïñënäni bacedänimpa, ante tömënäni ïnänite godö töö ëmente baï cee. 
Ante apënecä ëñëninque Timönö weetë, —Awënë ëñëmi. Bitö ïmite tee mönedäni ïninque botö do bitö tönö go guiibaïmopa. Bitö ïmite wënönäni wëmi ïninque ede botö bitö tönö do wëmaïmopa. 
Ante apënecä ëñëninque Itota angantapa. —Pegodo, bitö ïmite ämo ëñëe. Tawadiya ñöwoöne ayë pedämaï ïñonte bitö botö ïmotedö apënedinque, Dice abogaa, ante mempoga go adopoque anguïmi ïmipa, ante Itota apënegacäimpa. 
Ayë weetë tömënäni ïnänite, —Botö wëënëñedë mïnitö ïmïnite da godöninque, Godonte ëinta da wente enguincadedë ënämaï inte goedäni, antabopa. Mäincoo da wente enguï nëënämaï inte awencata nëënämaï inte goedäni, ante botö da godömo godinque mïnitö enguënëmïni inte wemïnitawo. Äñongante, —Ænguënente wedämaï intamönipa, änänitapa. 
Itota weetë tömënäni ïnänite, —Ñöwo ïñömö ecänö godonte ëinta da wente enguincade mäna tömengä mänincade nëente gocecäimpa. Ayë mäincoo da wente enguï adobaï nëente gocecäimpa. Ayë yaëmë mänämaï ingä inte weocoo yacoo në mäningä wacä ingante godonte ëninque weetë yaëmë godonte encecäimpa. 
Ïïmaï ante dodäni näni yewëmongaïnö baï botö ïmote cecedänimpa. “Në ëñënämaï näni cecabo ïñönänite tömengä adocä ïnongä ingampa, ante änänitapa,” ante yewëmongatimpa. Mänömaï impa, ante pönëninque botö ïïmaï ämopa. Botö ïmote ebänö cequïnänii, ante näni yewëmongaïnö baï botö ïmote tömänö ïinque cequïnö anguënë. Botö ïmote ante näni yewëmongaïnö baï cedinque ñöwo ïñömö ede eyepë ba aedäni. 
Ante apëneyongante tömënäni, —Awënë, yaëmë mëa më ongö ae. Änänitapa. Tömengä weetë, —Idewaa, angacäimpa. 
Ïinque apënedinque Itota wade godinque cöwë nänö eidö baï eidinque Odibowenquidi go eiyongante tömengä mïñë në godäni tee empo eigadänimpa. 
Æi cöwë nänö ei ongöñömo pöninque tömënäni ïnänite, —Mïnitö ñöwo Wengonguï ingante nämä beyenque apënedinque, Mönitö wïï wëne wëne ceïnëmöni bacemönimpa, ante apëneedäni. 
Äninque Itota wade godinque dica mönö wido ceganca mäninganca godinque da guicapodinque Wengonguï ingante apënecantapa. 
Apënedinque, “Mempo ëñëmi. Bitö Ao äninque ede tï nä wenguïmë baï ö ente baï cedinque botö ïmote ede, Wënämaï incebiimpa, ämi ïninque botö ede waa tobaïmopa. Incete botö änönö baï wïï cedinque weetë tömëmi änönö baï cee, ämopa.” 
Ante apëneyongä Wengonguï öönedë nänö da pönöningä anquedo Itota weca ponte a ongöninque, Tëï pïñente entawencebiimpa, ante cedinque pönö töö ëmente baï cecantapa. 
Incete Itota ïñömö ede nanguï wewente badinque Wengonguï ingante ancaa apënecä ïninque ede tömengä owëmë wepë gowete baï tadinque onguipoiya petë petë weentapa. 
Ayë ïinque apënedinque tömengä engë gantite godinque tömengä mïñë në pönïnäni weca ponte ayongä tömënäni nanguï wewente wedinque mö ñönäni. 
Adinque ede tömengä tömënäni ïnänite, —Ïñempa möwo mömïnii. Ede engë gantidinque, Wëne wëne ceïnente badämaï incemönimpa, ante Wengonguï ingante apëneedäni, angacäimpa. 
Ante tece apëneyongä nanguï ïnäni ïñontobë ponte a ongönänitapa. Itota mïñë näni, Dote, ante gocabo ïningä ince Codaa ïñömö täno beyente pöninque Itota ingante waa cete baï queë bemoncete ante pongä. 
Adinque Itota tömengä ingante, —Codaa ïñempa, botö Waobo ëñagaïmo ïñömote bitö, Ïingä ingampa, ante queë bemöninque odömonte pede godömi enguïnänii, angantapa. 
Mänömaï cece cedänipa, ante adinque tömengä mïñë në godäni guiquënë, —Awënë, yaëmenca godö tao cequïmöni ämii, änänitapa. 
Wengonguï quï, ante në godongä ñënengä pönï ïnongä ingante në cecä ïñömö mänïñömö ponte a ongongä adinque Itota mïñë në pöningä adocanque weetë yaëmë ëninque mäningä önömonca tömëmonca ïnö wangö tamoncacä wecantapa. 
Adinque Itota weetë, —Idewaa, äninque gampo cemoncacä waa bamoncagacäimpa. 
Ayë, Wengonguï quï, ante në godönäni ñënënäni ince Wengonguï oncö ñënencö ante në wee wänönäni ince në aadäni näni Picencabo ince tömengä ingante encete ante në pönïnäni ïñönänite Itota tömënäni ïnänite, Botö mïñë në godäni tönö botö dice awënë ingante wido cecete ante cebogaa. Incete mïnitö, Në wido cecä ingampa, ante baï cemïni awedö. Ede canta teëmenca mïni badöinca tönö yaëmë nëente botö weca pömïnii. 
Ïñempa botö epogadö Wengonguï oncö ñënencönë ïïmö ïñö ïïmö ïñö yabecönë go guiidinque mïnitö weca a ongöñömote mïnitö weetë bei ongoncete ante pede gopodämaï ïmïnitapa. Ede ñöwo wëmö më mämonte baï ïñonte ede mïni në wëne wëne ceyedë impa, ante apënegacäimpa töö. 
Ïninque Itota ingante bei ongonte ente mäo, Wengonguï quï, ante në godongä ñënengä pönï ïnongä weca ente godänitapa. Gobe godäni ïninque Pegodo ïñömö ayë ayë gocantapa. 
Ñënë oncö yacömoyë ïñömö wee wänönäni gonga tänonte godämë pö të contadäni adinque Pegodo tömënäni weca pö të contacä. 
Adinque në cecä onquiyengä tömengä gongapamö ongongä adinque tömengä ingante cöwä adinque, —Ïingä adobaï mäningä mïñë tee empo gocä ingantapa. 
Äñongante Pegodo, —Onquiyëmi ëñëmi. Botö mäningä ingante dice abogaa, angantapa. 
Ayë wante ate wacä pöninque Pegodo ingante waa adinque, —Bitö adobaï tömengä mïñë në gobi ïmitapa töö. Ante apënecä ëñëninque, —Onguïñëmi ëñëmi. Botö dice tömengä mïñë gobogaa. Ede wabo ïmopa. 
Ayë wacä adobaï wante wante adoque ooda go ate äninque, Ïingä ïñömö Itota mïñë në godingä ingampa. Näwangä impa. Gadideabe quëwëningä inte ede pongä aedäni. 
Angä ëñëninque Pegodo, —Onguïñëmi, quïëmë baï apënebipa, ante botö ëñënämaï ïmopa. Ante tece mënea äñongante tawadiya ïñontobë aa aa pecantapa. 
Itota ince tömengä gämënö dadi ëmente pömö acä adinque Pegodo ïñontobë, Æ, äninque, “Tawadiya ñöwoöne pedämaï ïñonte bitö botö ïmotedö ante wadö ate apënedinque, Dice abogaa, ante tededinque mempoga go adopoque anguïmi ïmipa,” ante Itota wëënëñedë apënecä ëñentabopa. 
Ñöwo nänö pequinque do pecampa, ante pönente wedinque Pegodo oncodo tao godinque Ca ca wegacäimpa. 
Itota ingante në wee wänönäni ïñömö tömengä ingante mänïñedë badete todinque ede tei tei pänänitapa. 
Ayë tömengä awinca wïni cemöninque tömënäni, —Æcänö bitö ïmite tei tei pänaa, ante Wengonguï apënecä ëñente ate apënebi ëñëmönie. 
Ante badete todinque quïëmë baï ante godö babe änewënänitapa. 
Ñäö bayedë, Wengonguï quï, ante në godönäni ñënënäni tönö në odömönäni ïñömö idegoidi ïnänite në aadäni näni Picencabo ïnönäni inte ede godongämë go bee tëninque tömënäni näni apente anguimpaa gäänë ongöñönäni Itota ingante tömënäni weca töö ëmente ente mäo gönönäni gongengantapa. 
Tömengä ingante në apente änäni ïñömö, —Apënebi ëñëmönie, äninque, Bitö mönitö Codito ïnömi ïmitawoo. Äñönänite Itota weetë, —Botö apënebo ïninque mïnitö weetë ëñënämaï ïmaïmïnipa. 
Ayë weetë botö ëñencete ante ämo ïninque mïnitö weetë botö ïmote apënedämaï ïmaïmïnipa. 
Incete ämo ëñëedäni. Botö ïñömö në Waobo ëñagaïmo inte ïincayë ate Wengonguï në tëï Pïñengä tömëmë ïnö të contate ongonceboimpa. 
Ante apënecä ëñëninque tömänäni, —Ïñempa, bitö Wengonguï Wëmi ïmitawoo. Äñönänite, —Botö mänïmodö ïmopa. Tömëmïni ede mänömaï äninque ede nö apënemïnipa. 
Ante apënecä ëñëninque, —Idewaa. Tömengä nämä ince ede, Wengonguï Wëmo ïmopa, ante wëne wëne apënecä do ëñentamompa. Ïninque mönö ñöwo ede, Wadäni, Itota wëne wëne cecampa, ante apënecedänimpa, ante quïnante godömenque diqui diqui minguïï, ante wegadänimpa. 
﻿Ïninque mänïñömö ongönäni tömänäni godongämë engë gantidinque Itota ingante awënë Pidato weca ente gogadänimpa. 
Godinque tömënäni, Itota ïïmaï në wëne wëne cecä ingampa, ante pïïninque, —Mönitö cöwä ayömöni ïingä ïñömö wapiticë odömonte apënecä ëñëninque mönitö öme quëwënäni oda cete ëñënämaï cedäni wemönipa. Ede odömäno awënë Tetedo nänö äninta godönämaï ïedäni, ante tömengä wee angampa. Ayë tömengä, Botö ïñömö Awënë Odeye Coditobo ïnömo ïmopa, ante nämä ante angampa töö. 
Ante godö pïïnäni ëñëninque Pidato ïñömö Itota ingante, —Bitö oodeoidi Awënë Odeyebi ïmitawoo. Äñongante Itota weetë, —Bitö tömëmi änö baï botö mänïmodö ïmopa, angantapa. 
Ïninque në godönäni ñënënäni tönö wadäni godongämë ongöñönänite Pidato weetë, —Botö ayömote ïingä dice ëñënämaï cete wentamö mongengä abogaa, angantapa. 
Ante Pidato apënecä incete tömënäni godömenque äninque, —Ïñempa tömengä Gadideabe täno odömöninque ñöwo ïñömö ganca pöninque Oodeabe tömäo godinque odömonte apënecä ëñëninque waodäni ede pïinte badäni apa cebii, änänitapa. 
Mänömaïnö änäni ëñente wedinque Pidato weetë, Ïingä ïñömö näwangä Gadideabe quëwëningä inte pongantawoo. 
Äñongante, Mäningänö ingampa, ante apënedäni ëñëninque tömengä, Gadideabe në quëwëningä inte tömengä awënë Edode nänö në ënempodongä ingampa, ante tece ëñengantapa. Ayë, Edode ñöwo Eedotadëë ponte quëwengampa, ante do ëñëningä inte Itota ingante Edode weca Pidato da godongä gocantapa. 
Doyedë ïñömö wadäni, Itota ebänö cecää, ante tededäni ëñëninque Edode, Itota botö weca pöninque wabänö bamönengë pönï cecä abaïmopa, ante pönëninque tömengä ingante wantepiyë aïnengä ïnongäimpa. Ïninque Itota ingante ñöwo adinque Edode nanguï togacäimpa. 
Ïninque, Apënebi ëñëmoe, ämi ëñëmoe, ante Edode weetë weetë äñongante Itota ïñömö ede pe wëënete apënedämaï ingacäimpa. 
Edode weca adoyömö ongöninque në godönäni ñënënäni tönö në odömönäni guiquënë enguï badinque, Itota wëne wëne cecä ingampa töö, ante nanguï pïinte angadänimpa. 
Ayë Edode tönö tömengä tontadoidi tönö Itota ingante pïïninque, Waa cete baï cecantedö abi, ante badete todänitapa. Önonque badete tocete ante tömënäni waëmö pönï weocoo daga wëñadinque tömengä ingante adodö Pidato weca da godönäni gogacäimpa. 
Ïninque do näna guëadö guëa pïincaya ïnïna inte ede Edode tönö Pidato mänïöne ede guëa piyënë cete näna ëmigocaya bagadaimpa. 
Pidato ïñömö në godönäni ñënënäni tönö awënëidi tönö önönänique ïnänite äñecä pönäni ate tömengä, 
tömänäni ïnänite äninque, —Ïingä ingante botö weca ente pöninque mïnitö, Tömengä wapiticë odömonte apënecä ëñëninque wadäni oda cedinque ëñënämaï cedänipa, ante pïïmïnipa. Incete mïnitö edonque ayömïnite botö, Itota ebänö cecää, ante ëñencete ante cöwä ayömo ede tömengä wëne wëne nänö cedö ante mïni änewënö ante ede de ä abopa. 
Ayë Edode adobaï tömengä ingante apente äninque wëne wëne nänö cedïnö ante adämaï inte wedinque adodö botö weca da pönongä ponte a ongongä aedäni. Ede, Tömengä nänö wenguinque, ante nänö cedïnö ede de ä apa änewëmïnii. 
Ïninque botö önonque tei tei päninque ñimpo cebo gocecäimpa, ante Pidato angantapa. 
Wadepo ïñö wadepo ïñö tömënäni ëëmë näni ceyedë, Në tee mönete ongongä adocanque gocecäimpa, ante cöwë godö ñimpo cequënengä ïnongä inte awënë Pidato ñöwo mänömaïnö ante cecantapa. 
Mänömaïnö angä ëñëninque tömänäni adoyömö ogë tededinque, —Itota ingante wido cedinque Badabato ingante weetë pönö ñimpo cebi ëmönie, änänitapa. 
Badabato guiquënë tömënäni näni quëwëñömö awënë ingante wido cecete ante cedinque godömenque waocä ingante wënöningä inte ede ñöwo tee mönete ongönongäimpa. 
Pidato ïñömö, Itota ingante ebänö cete ñimpo cebo goquingää, ante wedinque tömënäni ïnänite weetë aa aa peyongante, 
Oodeoidi weetë, —Awë ñenquedïmë ämi cete gönonte wënönäni wengäe töö, ante weetë weetë adodö äninque Ye änänitapa. 
Quïmë änewëmïnii, ante do mempoga äningä inte Pidato ñöwo mempoga go adopoque änongä inte, —Quïnö wëne wëne cecantawogaa, angantapa. Ïñempa, Quïnö wëne wëne cecantawo, ante cöwä ayömo ede de ampa. Ïninque botö ämo ate ede tömengä ingante tei tei päninque ñimpo cedäni gocecäimpa, ämopa, angantapa. 
Incete awënëidi tönö wadäni godömenque Ye äninque, Awë ñenquedïmë ämi cete gönonte wënönäni wencecäimpa, ante, Cöwë wënongëimpa, ante ancaa aa pedänitapa. Ïninque tömënäni näni Ye ye änö beyenque Pidato ñimpo cecantapa. 
Ïninque ancaa wee änäni ëñente wedinque tömengä, Tömënäni näni änö baï godö ceceboimpa, ante nämäneque pönengantapa. 
Mänïñedë Badabato në, Awënë ingante wido cecëimpa, ante cedinque në wënöningä inte ayë tee mönete ongönongäimpa. Pidato ñöwo, Ïingä guiquënë oodeoidi näni në äningä ingampa, ante godö ñimpo cecantapa. Itota ingante weetë, Oodeoidi näni änö baï cecëimpa, ante cedinque Itota ingante weetë tontadoidi nempo pede godongä ente godänitapa. 
Itota ingante ente goyönäni Tidënebe në quëwengä Timönö wayömö gote pöninque eyepë pönï mämö bee tengantapa. Tömengä ingante adinque bei ongöninque tömënäni, Ñenquedïmë möni cedïwë Itota mïñë ente goe, äninque ñö cedancapënäni nëente gocantapa. 
Goyongante Itota mïñë nanguï ïnäni godänitapa. Onquiyënäni ince Ye ye ante wo ca wo ca wedinque tee empote godänitapa. 
Ïninque Itota dadi ëmente adinque tömënäni ïnänite, —Onquiyëmïni, Eedotadëë quëwëmïni inte mïnitö botö beyë ante wedämaï ïedäni. Weetë tömëmïni nämä beyenque ante weedäni. Ayë mïnitö wëñënäni beyë ante pönente weedäni, ämopa. 
Ïincayë ate mïnitö caate wedinque ïïmaï ante wequïmïni ïmïnipa. “Wëñë në mänämaï ingä ïñömö ede tömengä nänö waa toquinque. Goömë në gänönämaï ingä ïñömö ede tömengä nänö toquinque impa,” ante wequïmïni ïmïnipa. 
Mänïñedë ede, “Waodäni ïïmaï ante wecedänimpa. Onquiyabo onguipo ëmëwo cabëñö goyë guiimönie. Änanquidi weë mönitonga capo ñongëñö wë womonte bamönie, ante wecedänimpa,” ante dodäni näni yewëmongaïnö baï ede bacëimpa. 
Ede awë mïïwë ïñonte gonga wedenque wo cedäni baï ñöwo ïñömö waodäni wïï nanguï wëne wëne cedänipa. Weetë awë amïmö bayonte tï wodönoyönäni dobe wo beco baï waodäni ïincayë ate quingämë baï cequïnäni ïnänipa, ante Itota mänïnö godinque apënegacäimpa. 
Ayë, Mäo wënongëimpa, ante në ente godäni ïñömö mënaa në wëne wëne cedïna ïnate tömengä tönö godongämë ente gogadänimpa. 
Ocataïnö, näni äñömö ente pöninque awë ñenquedïmë näni badönïwäa Itota ingante töö godonte timpodinque weë tïwadinque engë gantidënänitapa. Ængë gantidënäni ate wegöñongä tömënäni në wëne wëne cedïna ïnate adobaï Itota tömëmë ïnö adocanque tömengä dipëmë ïnö adocanque timpote gönönäni gongënatapa. 
Mänömaï cedäni adinque Itota, —Mempo ëñëmi. Tömënäni ëñënämaï ïnäni inte ïïmaï cedänipa cebii. Wëne wëne näni ceïnö ante bitö weetë ede ñimpo cebi quëwencedänimpa ämopa, angacäimpa. Mänïñedë tömengä weocoo ïnï ante, Æcänö quinca nö ta adinque tömengä badincoo encecäimpa, ante tömënäni wentodöninque adocooque adocooque ënänitapa. 
Wadäni, Æbänö cequingää, ante acete ante godongämë a ongönänitapa. Awënëidi ince tömengä ingante ante badete todinque, —Tömengä, Quëwencedänimpa, ante wadäni ïnänite engä quëwënänitawo. Ayë Wengonguï ïñömö, Codito ingampa, äninque tömengä ingante engantawo. Ïninque tömengä Wengonguï nänö në engaingä ïnongä inte ede nämä aamö cete quëwencecäimpa, ante badete togadänimpa. 
Tontadoidi guiquënë obo pöninque tömengä ingante badete tote baï cedinque ede, Yowepë tï nämë bececäimpa, ante pede ëënöninque, 
tömengä ingante, —Oodeoidi Awënë Odeyebi ïmi ïninque bitö nämä aamö cedinque quëwëmäwe, ante towengadänimpa. 
Ayë, “Ïingä oodeoidi Awënë Odeye ïnongä ingampa,” ante yewëmöninque tömënäni tömengä deca ïnö wo cedäni owotapa. 
Në wëne wëne cedïna guiquënë tömengä tönö ongöñöna adocanque tömengä ingante godö wëne wëne ante badete tocantapa. —Bitö ïñempa, Codito ïnömo ïmopa, ämitawo. Mänïmi ïnömi ïninque bitö tömëmi aamö cete gote quëwëninque mönatö ïmönate adobaï ñimpo cebi aamö cete gomönae. 
Äñongante wacä wee äninque, —Ïñempa tömëmi adobaï bitö wenguinque ongömi inte Wengonguï ingante guïñënämaï inte ämi awedö. 
Mönatö wëne wëne cemöna ïñömönate në apente änäni ede nöingä cete pänäni wemönapa. Mönatö wëne wëne cedïnö beyë eyepë tente wemönapa. Tömengä guiquënë wëne wëne cedämaï ïnongä inte wengä apa änewëë. 
Äninque adocä weetë Itota ingante apënedinque, Awënë ëñëmi. Bitö Awënë Odeye badinque botö ïmote pönente cebi ämopa. 
Äñongante Itota, —Näwangä ämopa. Bitö ñöwoöne ince wente godinque do wente gogaïnäni näni watapë quëwëñömö botö tönö guëa ongoncebiimpa, angacäimpa. 
Mänïñedë ede tecebecä ïñedë më mämonte baï tece badinque ayaönäa weiganca tömäme ïñömö ede wëmö ingatimpa. 
Ede nenque näwänämaï ï ïninque wëmö ingatimpa. Ayë Wengonguï teiyë waëmoncönë odemö näni wee wodöincoo adoyedë ede önöneca ïnö teceguedë pönï tenguïmë weentapa. 
Mänïñedë Itota ogë tededinque, —Mempo ëñëmi. Ñöwo ede botö önöwoca bitö önönempo pede pönömo ëe. Äninque ede ëmëwo guëmäninque wengacäimpa. 
Mänömaï cete wengä adinque odömäno tontado capitäö ince, —Näwangä impa. Ïingä ïñömö ede nö pönï cecä ïnongä inte ede wengä abopa, äninque, Wengonguï ñäö apäite baï ëmönongä inte mänömaï cecä abopa, ante apënegacäimpa. 
Ayë, Æbänö cequïï, ante godongämë ponte a ongönäni ïñömö tömänäni, Itota mänömaï wengä awedö, ante wedinque ede nämä önontawë tei tei tompotawëninque wade gogadänimpa. 
Weetë Itota ingante në do adïnänique ïñömö gobe ongonte pömö agönänitapa. Wëënëñedë tömengä Gadideabe quëwente pöñongante onquiyënäni tömengä mïñë në pönïnäni inte tömënäni ñöwo adobaï gobe ongonte pömö agönänitapa. 
Oodeoidi näni Apente Äincabo ïñönänite adocanque tömengä ëmöwo Ootee ïnongäimpa. Tömengä cöwë waa cedinque në nö cedongä ïnongäimpa. 
Do ïñömö, Itota ingante wënongëimpa, ante oodeoidi näni Apente Äincabo godongämë pönente ceyönänite adocä Ootee ïñömö ede Baa ante tömënäni tönö godongämë cedämaï ïnongäimpa. Tömengä, Wengonguï Awënë Odeye nempo mönö eyedënö quëwengëimpa, ante wänö conte baï quëwënongä ïnongäimpa. Tömengä Oodeabe Adïmatea ïñömö në quëwënongä inte ñöwo pöningä ingantapa. 
Mäningä Ootee ïñömö awënë Pidato weca do gote apënedinque, Itota wodi baö ïnï pönömi ente daga wëmoe. 
Angä ëñëninque awënë Ao angä ëñente gocantapa. Godinque tömengä Itota wodi baö ïnï wi empote weë wi ëwadinque pede weënonte ente godinque waëmö weocoo nïno näni änoncoo wïni wïni caate dicamontaa wointatodë önontatoque ïñömö daga wengantapa. Do näni wënämaï intatocë ïñonte daga wengantapa. 
Oodeoidi näni, Gäwadecë ba ate guëmanguïöne inguimpa, ante täno näni ceöne ï ïninque Ootee mänömaï täno cegacäimpa. 
Do ïñömö Gadideabe quëwente Itota tönö godongämë në pönïnäni inte onquiyënäni ñöwo Ootee mïñë tee empote pöninque Itota wodido adinque, Tömengä baö ebänö ñö cedänii, ante do adänitapa. 
Adinque tömënäni oncönë godinque oguï wapë oguï wayabo tönö ente ponte öni pecete ante cedänitapa. Incete, Guëmanguïöne impa, ante wedinque waöne ate näni goquinque tömënäni Wengonguï nänö wee angaïnö baï cedinque täno guëmangadänimpa. 
﻿Ayë guëmanguïöne ïinque go ate baäne ate ooque pönente bayonte mänïnäni onquiyënäni oguï waquï näni cedincoo ñöwo ente nëëninque Itota wodido pönänitapa. 
Ponte ayönäni dicabo ñënengade pönï do da tëñëï a öñö adänitapa. 
Ayë ontatodë guiite ayönäni ede mönö Awënë Itota wodi baö ede de antapa. 
Önontatoque ï awedö, ante adinque guïñente weyönäni edënïna baï ïna ïñömö weocoo näämenta pönï näinte baï ëmoncoo mongëna inte ede ïñontobë tömëna weca a ongöna. 
Ate wedinque onquiyënäni ïñömö ancai guïñente wedinque ede weente onguipoga bigui tëmönänitapa. Edënïna baï ïna ïñömö onquiyënäni ïnänite, —Ïñempa mïnitö do wënïnäni weca ponte në quëwengä ingante ante quïnante diqui diqui mïmïnii. 
Tömengä ïñömö ede dobe ñäni ömëmonte godingä inte ede ïintatodë ïñömö de angä aedäni. Tömengä wëënëñedë Gadideabe mïnitö weca nänö ayë quëwëñedë mïnitö ïmïnite ïïmaï ante apënecä ëñëmïni inte ñöwo adodö ante pönëedäni. 
Tömengä ïñömö, Botö Waobo ëñagaïmo ïñömote në wëne wëne cedäni nempo odömonte mäo pede godönäni ëninque tömënäni weetë wënönäni wenguënëmo ïmopa, ante apënecä ëñëmïnitapa. Ayë mëönaa go adoöneque ïñonte botö ñäni ömëmonte quëwenguënëmo ïmopa, ante apënecä ëñëmïni inte pönenguënë quëwëedäni. 
Ante edënïna baï ïna äna ëñente wedinque onquiyënäni ïñömö, Itota ebänö angacäï, ante tece pönente wedänitapa. 
Ïninque ontatodë tao wade godinque onquiyënäni ïñömö Itota tömengä mïñë në godïnäni önompo tipempoga go adocanque ïnäni ïnänite mäo apënedinque wadäni tömänäni ïnänite apënedäni ëñënänitapa. 
Mänömaïnö ante Itota nänö në da godongaïnäni ïnänite në gote apënedäni ïñömö Mäadiya Mäagadadënä näni änongä tönö Wäönä, Tantiago wäänä Mäadiya ayë wadäni onquiyënänique tönö godinque tömënäni ïnänite apënedäni ëñënönänimpa. 
Incete, Mänömaï impa, ante mäo apënedäni ëñëninque, Onquiyënäni ïñömö önonquedö ante tededäni awedö, ante Itota nänö në da godönïnäni ïñömö ede pönënämaï ingadänimpa. 
Pegodo guiquënë quingë engë gantidinque pogodo godinque Itota wodido pongantapa. Ponte ede weëninque guiimö ayongä wïni wïni cedincooque öñö adinque tömengä nämäneque pönëninque, Æbämë cetimpa, ante wedinque wade gogacäimpa. 
Eedotadëë ongöninque wedenque ïnäni näni quëwëñömö Ëmao goïnö ïñömö onte quidömetodo ganca mäninganca taadö impa. Mänïöne adoöneque ïñonte Ëmao ïñömö gocete ante waoda mënaa idöme godatapa. 
Æbänö cetimpa, ante tömänö ante tedegodatapa. 
Tedegoyöna Itota ince mämö bee tëninque godongämë gocä. 
Incete, Tömengä ecänö ingää, ante wë wodonte baï ï beyë tömëna adämaï ëmöna inte ëñënämaï ïnatapa. 
Itota ïñömö, —Æbänö ante weetedö weetë tede gomïnatawoo. Angä ëñente wedinque tömëna wewente baï ëmöna inte ede në gongënatapa. 
Adocanque tömengä ëmöwo Codeopato ïñömö tömengä ingante apënedinque, —Eedotadëë quëwënäni tömänäni, Æbänö ñöwo mänïñömö cetimpa, ante ëñëñönäni bitö adobique adoyömö quëwëninque ede ëñënämaï ïmitawoo. 
Äñongante Itota, —Ædö ämïna. Äñongä tömëna weetë, —Itota Näatadeta quëwëningä ingante ante tedemönapa. Wengonguï beyë në apënecä ïnongä inte mäningä onguïñengä ïñömö Wengonguï ayongä ayë waodäni ayönäni adobaï tëï pïñënongä inte waa pönï apënedinque nanguï cecä ïnongäimpa. 
Mänömaï ïñongante në godönäni ñënënäni tönö mönö öme awënëidi guiquënë wadäni nempo pede godöninque, Itota ingante apente äninque mäo wënömïni wengäedäni, änäni ëñëninque ïïnäni weetë tömengä ingante ñenquedïmë cete timpote weë tïwadinque ede gönönäni wengantapa. 
Mönatö guiquënë, Tömengä mönö idegocabo Awënë badinque pönö engä beyenque mönö abe tawente quëwenguïmö ïmompa, ante pönënïmöna inte ede ñöwo wemönapa. Ayë, Tömënäni mänömaï näni cedïöne ede ñöwo mëönaa go adoöneque impa, ante ede mönatö godömenque wemöna ae. 
Mänömaï ï incete möni cabo ince onquiyënäni pancadäniya tömengä wodido gote pöninque, Ïïmaï atamönipa, ante apënedäni ëñente wedinque mönatö weetë ancai guïñente wemönapa. 
Tömënäni ïñömö tömengä baö ïnï adämaï ïnäni inte ede wade pöninque ïïmaï ante apënedäni wetamönapa. Mönitö wïïmonte baï Wengonguï anquedoda ïnate mä pönï atamönipa, änänitapa. Ayömönite anquedoda ïñömö, Itota ñäni ömëmonte ede mïingä quëwengampa, ante apëneda ëñëninque ede wade pömönipa, ante onquiyënäni apënedäni ëñentamönapa. 
Mänömaïnö ante apënedäni ëñëninque möni cabo ince pancadäniya Itota wodido gote adinque, Onquiyënäni näni änïnö baï ede näwangä impa, ante adäni incete Itota ingante adämaï ïnäni wemönapa. 
Ante apëneda ëñëninque Itota weetë tömëna ïnate, —Mïnatö pönëegade ï apa änewëmïnaa. Mïmö ömedëmïna ïmïna inte mïnatö Wengonguï beyë në apënegaïnäni näni apënedö ante tömänö ante ede ëñënämaï ïmïna awedö. 
Codito ïñömö ede cöwë caate wequënengä ingacäimpa. Ayë wente ñäni ömëmöninque tömengä nämä nänö ñäö ïñömö eiquënengä ingacäimpa, ante pönëmïnaa. 
Ayë, Codito ebänö cequingää, ante Möitee wodi ebänö apënete yewëmongacäï, ante täno apënedinque Itota mïmönoque pönëninque, Wengonguï beyë në apënedäni tömänäni ebänö apënegadänii, ante, Codito ebänö cequënengä ingacäï, ante edonque odömonte apënecä ëñënatapa. 
Mänïï tömëna näna quëwëñömö tömëna näna goce ceyömö pöñönäni Itota wodo tebë goce cete baï cecä. 
Adinque tömëna nanguï äninque tömengä ingante ede, —Ñöwo gäwadecë pönï inte wëmö ba apa. Mönatö oncönë go guiite cente monte baäne ate goe. Ante ancaa äñöna tömëna oncönë pö ëñace guiicantapa. 
Ayë tömëna tönö cencete ante të contadinque tömengä päö pä ëninque Wengonguï ingante waa ate pönente apënedinque tömëna ïnate tece pede godonce ceyongä. 
Tömëna awinca wi ënete baï bayö, Tömengä ingampa, ante ede tece adatapa. Tömengä ïñömö ede adoyedë tömëna ayöna ede de gocä. 
Adinque tömëna guëa tededinque, —Näwangä intawo. Wengonguï mönö Codito ingantedö ante apënecä ëñëninque ebänö yewëmongadänimpa, ante tömengä ponte odömongä ëñëninque mönö mïmö ede gonga beco baï totamompa. Wïï ede mänömaï intawo. 
Ante tededinque tömëna adodö taadö quingë godinque Eedotadëë ponte ayönate ede Itota mïñë në godïnäni ïñömö onte ganca mänimpodäni ïñönäni tömënäni tönö wadäni godongämë pö bee tente a ongönäni adatapa. 
Ïïnäni guiquënë, —Mönö Awënë ïñömö ñäni ömëmonte mïingä quëwengampa. Näwangä ede impa. Tömengä ingante Timönö Pegodo do acantapa, ante godongämë tededäni adatapa. 
Mänömaïnö ante tededäni ëñëninque tömëna weetë, Mönatö taadö goyömönate wacä pö bee tëninque ïïmaï cecantapa, äninque, Æbänö cecantapa, ante adodö adodö ante apënedatapa. Ayë godömenque apënedinque, Oncönë go guiiyömöni tömengä päö pä engä adinque mönatö, Itota ingampa, ante do ëñentamönapa, ante tömänö ante apëneda ëñengadänimpa. 
Mänïnö ante ayë tece tedeyönäni Itota ince ede tömënäni weca teceguedënäni do pö guiite a ongöninque, —Guïñënämaï gänë pönëedäni. 
Angä ëñëninque tömënäni, Önöwoca badï ïïmaï, ante ancai guïñente wedinque, Ye änäni. 
Adinque Itota, —Quïnante guïñëwëmïnii. Mïmöno quïnante ëme ëme pönente wemïnii. 
Bado botö önompo empobo ede aedäni. Botö önöwa ëwabo aedäni. Botö baö ede gampo caate aedäni. Ïñempa önöwoca badï ïmo baï edö cete baö tönö bamë ëaquënëmöö. Baö tönö bamë ëadömo inte botö ïmo apa guïñëwëmïnii. 
Äninque Itota önompo tönö önöwa tömënäni ïnänite odömongä. 
Adäni incete tömënäni guïñente todinque wede pönënämaï ïñönänite tömengä, —Mïnitö weca cenguï ebänö mämïnii. 
Äñongante geye baö do awënïï ëadäni inte pede godönäni 
ëninque tömënäni ayönäni ede ade cengantapa. 
Ayë tömënäni ïnänite apënedinque Itota, —Botö ïmotedö ante Möitee wodi wee äninque ebänö yewëmongacäï, ante botö mïnitö weca ayë quëwëninque do apënetabopa. Botö ïmotedö ante Wengonguï beyë në apënegaïnäni ebänö yewëmongadänii, ayë ämotamïni äninque ebänö yewëmongadänii, ante apënetabopa. Mänïne botö apënedö ante tömänö ede ïinque baquïnö anguënë. 
Ante apënedinque Itota, Ocai encate ëñencedänimpa, ante pönö cedinque tömënäni ïnänite Wengonguï angä ëñëninque näni yewëmongaïnö ante odömonte apënecä ëñëninque tömënäni edonque ede ëñënänitapa. 
Ayë godömenque apënedinque, —Mönö Codito cöwë nantate wëninque mëönaa go adoöneque ïñonte ñäni ömëmonguënengä incecäimpa, ante ede edonque yewëmongatimpa. 
Ayë, Codito ëmöwo ante Eedotadëë ïñömö täno apënete ate tömäme quëwënäni ïnänite ïïmaï ante apënecëimpa. Tömënäni ïnänite apënedinque, Wëne wëne mïni cedïnö ante ñimpo cedinque Wengonguï gämënö pöedäni. Pömïni adinque tömengä weetë pänämaï inte pönö ñimpo cececäimpa, ante apënequïnäni incedänimpa, ante yewëmongatimpa. 
Mïnitö ïñömö, Æbänö cetimpa, ante në adïmïni inte ede në apënequïmïni ïmïnipa. 
Ayë ede Wengonguï, Botö Teiyë Waëmö Önöwoca ingante da pönömo encemïnimpa, angacäimpa. Ïninque botö Mempo nänö në angaingä ingante botö oo da pönömo encemïnimpa. Mänömaï ï ïninque Wengonguï nänö tëï pïñënö encete ante mïnitö, Wengonguï Önöwoca ingante ëwocacëimpa, ante Eedotadëë ïñömö wänö cöedäni, angacäimpa. 
Itota ayë tao godinque Betänia obo pöninque tipempoga pede empodinque, Mïnitö ïmïnite Wengonguï waa cececäimpa, ante waa apënecä ëñengadänimpa. 
Tece apënecä ëñëñönäni ede tömengä ïñontobë inque ingä ede öönedë eigacäimpa. 
Adinque tömengä mïñë në godïnäni ïñömö ede weente apënedinque, Näwangä Wengonguï Wengä ïnongä inte eicampa, ante watapë apënedinque Eedotadëë wade godinque nanguï togadänimpa. 
Wengonguï oncö ñënencönë yabecönë ïïmö ïñö ïïmö ïñö pö pö cedinque Wengonguï ingante, Bitö ñäö baï ëmömi inte waa pönï cebipa, ante cöwë waa apënegadänimpa.
﻿Wëënëñedë pönï Wengonguï nänö mä badöñedë Wengonguï nänö Angaïnö ante në ëmongaingä ïñömö do ingacäimpa. Tömengä Wengonguï weca quëwengacäimpa. Ayë adocä adobaï në Wengonguï ïnongä ingacäimpa. 
Wëënëñedë pönï tömancoo badönämaï ïñedë mäningä do Wengonguï weca quëwengacäimpa. 
Wengonguï angä ëñëninque adocä tömancoo badongacäimpa. Tömengä wïï badongä baï Wengonguï nänö badongaincoo tömancoo ede de ancedönimpa. 
Mäningä ïñömö mönö quëwenguïnö entawengacäimpa. Ayë mönö quëwenguïnö ede entawëninque tömengä waodäni beyë në ñäö baï ïnongä ingacäimpa. 
Tömengä në ñäö baï ingaingä inte mönö wëmö ïñömö ta tamongä ate adoyömö ñäö baï bayonte ede mönö wëmö ïñömö ede mänïï ñäö edö cete möne ëmonguïï. 
Onguïñengä adocanque ingante Wengonguï da pönongä pöningä ingampa. Tömengä ëmöwo, Wäö, ante pëmonte ingacäimpa. 
Tömengä ïñömö Wengonguï nänö ñäö ëmömämo ante edonque pönï bacëimpa, ante në ñäö baï ingaingä ingantedö ante apënecete ante pongacäimpa. Adocä apënecä beyenque waodäni tömänäni tömengä nänö në apënedongä ingante pönencedänimpa, ante pongacäimpa. 
Incete mäningä wïï ñäö baï ingaingä ingampa. Weetë tömengä, Wacä waodäni beyë në ñäö baï ingaingä ingampa, ante apënecete ante pongacäimpa. 
Në nö ñäö baï në ingaingä ïñömö waodäni tömänäni ïnänite tömengä nänö ñäö ëmömämo pönoncete ante inguipoga weë pongacäimpa. 
Tömengä inguipoga ïñömö quëwengacäimpa. Ayë tömengä inguipoga në badongaingä ïñongante inguipogaque quëwënäni weetë Baa äninque tömengä ingante edö cete ate baï pönenguïnänii. 
Tömengä ede tömengä quï weca pongacäimpa. Pongä ate tömengä guiidënäni ince tömengä ingante ënämaï ingadänimpa. 
Incete tömengä ingante në engaïnäni ïñömö tömengä ëmöwo, Codito, ante në wede pönënäni ïñönänite tömengä tömënäni ïnänite Ao äninque ede, Wengonguï wënäni bacedänimpa, ante pönö cegacäimpa. 
Ayë Wengonguï wënäni ïñömö wïï waocä ëñate baï ïnänipa. Waocä, Botö wë manguinque, ante änämaï ïñongante ëñadänipa. Wïï nänöogengä angä beyenque ïnänipa. Weetë Wengonguï tömenganque cecä ate tömënäni tömengä wënäni badänipa. 
Tömengä ïñömö ede, Wengonguï nänö Angaïnö, ante në ëmongaingä ïninque Waocä ëñate bagacäimpa. Waocä ëñate badinque tömengä mönö weca quëwengacäimpa. Mempo Wengonguï Wengä adocanque inte adocä godömenque ñënengä inte në cedongä ingä atamönipa. Adocä Mempo weca quëwente në pongä ïñömö tömengä nanguï waadete pönö cedongä inte nöingä änongä ingampa. 
Wäö ïñömö, Mäningä ebänö ingää, ante apënecäimpa. “Mäningä botö në apënedongä ingantedö ante ïïmaï apënetabopa. Botö täno pömo ïmopa. Tömengä në ayë Ponguingä ïñömö godömenque ñënengä inte cedongä ingampa. Ede botö ëñadämaï ïñedë tömengä do ingacäimpa,” ante nanguï pönï yede äninque Wäö apënegacäimpa. 
Mäningä në ayë Ponguingä ïñömö nanguï pönï waadete pönö cedinque tömengä weetë weetë nänö entawënö ante pönongä ëninque tomompa. 
Ede Wengonguï tömengä nänö wee angaïnö ante apënecä ëñëninque Möitee wodi weetë adodö ante yewëmöninque waodäni ïnänite godongacäimpa. Wengonguï nänö waadete pönö cegaïnö ante nöingä nänö angaïnö ante guiquënë Itota Codito beyenque ëñëmompa. Itota Codito ïñömö mönö në Ponguingä ingaingä ingampa. 
Mönö waocabo tömämö ince Wengonguï ingante cöwë adämaï ïmompa. Incete tömengä adocanque Wengä Wengonguï weca në quëwënongä inte, Mempo ebänö ingaingä ingää, ante tömengä odömongä ate pönëmompa. 
Oodeoidi awënëidi Eedotadëë quëwënäni ïñömö Wengonguï quï, ante në godönäni tönö Debii wodi pëïnäni ïnänite da godönäni Wäö weca godänipa. Gote pöninque adodäni, Æbidö ïnömi ïmii, ante apënebi ëñëmönie, äñönäni Wäö ïïmaï äninque 
nämä wee änämaï inte weetë, Botö wïï Codito ïnömo ïmopa, ante edonque pönï angantapa. —Botö wïï Codito ïnömo ïmopa. 
Äñongante tömënäni weetë tömengä ingante, —Æbidö ïnömi ïmii, Ediya wodi ïnömi ïmii. Apënebi ëñëmönie. Ante änäni ëñëninque tömengä, —Wabo ïmopa. Ante äñongä tömënäni weetë, —Wengonguï beyë në apënebi ayë Ponguïmi ïnömi ïmitawo. Änäni ëñëninque tömengä, —Wabo ïmopa. Ante angantapa. 
Tömënäni ïinque äninque, —Æbidö ïnömi ïmii, ante apënebi ëñëmönie töö. Mönitö ïmönite në da pönönïnäni weca godinque mönitö tömënäni ïnänite, Æbidö ïmii, ante ancemönimpa. Ïninque bitö nämä ince ebänö ämii. 
Äñönäni Wäö weetë tömënäni ïnänite, Itaiya wodi në Wengonguï beyë në apënecä nänö angaïnö baï ante ïïmaï ante apënebo ëñencemïnimpa. —Önömeca ince në aa pebo ïnömo inte botö tömëmo pepämo ïïmaï näni ëñënö impa. “Awënë nänö ponguïnö ante töïnö pïnonte baï tee möedäni,” ante aa pebopa, angantapa. 
Paditeoidi në wadö tedete wadö cedäni näni cabo ïnönäni inte tömënäni pancadäniya ïnänite da godönäni Wäö weca në godänipa. 
Gote pöninque mänïnäni guiquënë, —Bitö wïï Codito ïnömi inte wïï Ediya wodi ïnömi inte ayë wïï Wengonguï beyë në apënebi ayë Ponguïmi ïnömi ïmipa. Bitö edö cete waodäni ïnänite epënë guidömi ïmii. 
Ante äñönäni Wäö weetë, —Botö önonque epënë guidönömo ïmopa. Weetë mïnitö weca adocanque a ongongä ïñongante, Tömengä ecänö ingää, ante mïnitö ëñënämaï ïmïnipa. 
Botö täno pömo ïmopa. Tömengä në ayë Ponguingä ingampa. Botö önonque wedenque cebo inte edö cete tömengä awencata ince ñï cete cebo ïmoo. 
Betänia näni quëwëñömö Oododänö ëmëmäa Wäö epënë nänö guidöñömö mänömaï bagatimpa. 
Baäne ate Itota bee tente pongä adinque Wäö apënecantapa. “Aedäni, ïingä Wengonguï da pönongä pöningä ingampa. Ayë tömengä waodäni inguipoga quëwënäni näni wëne wëne cegaïnö ante ëninque teëmë mongente wenguingä ingampa, ante Wengonguï tömengä ingante, Codotedo, ante pönö pemongacäimpa. 
Mäningä ïñömö botö në apënedongä ïñongante botö ïïmaï apënetabopa. ‘Botö täno pömo ïmopa. Onguïñengä në ayë Ponguingä ïñömö godömenque ñënengä inte cedongä ingampa. Ede botö ëñadämaï ïñedë tömengä do ingacäimpa.’ 
Botö ince adobaï, Tömengä ecänö ingää, ante ëñënämaï intabopa. Mönö idegocabo ïñömonte, Mïnitö tömengä ingante ëñencemïnimpa, ante botö epënë guidöninque pömo intabopa.” 
Ayë Wäö, Tömengä ingampa, ante äninque, “Botö ëmö ayömote Wengonguï Önöwoca ince öönedë owote equemö baï weë tömengäa në gongengä atabopa. 
Wengonguï, Waodäni ïnänite epënë guidöe, ante botö ïmote në da pönöningä wïï botö ïmo angä baï botö, Itota ecänö ingää, ante ëñënämaïmo incedömoimpa. Incete tömengä botö ïmote ïïmaï angantapa. ‘Wengonguï Önöwoca ince ecänö onguïñengäa weë në gongengä ayömi mäningä ïñömö në epënë guidönäni baï Wengonguï Teiyë Waëmö Önöwoca ingante da pönongä waodäni mïmönoque pö guiiquingä, ante cecä ingampa.’ 
Mänïnö botö adïnö impa. Mänömaï beyë ïïmaï ämopa, Mäningä ïñömö Wengonguï Wengä ïnongä ingampa,” ante Wäö apënegacäimpa. 
Baäne ate Wäö tönö tömengä ëmïñëna mënaa adoyömö ongöñönäni 
Itota wodo tebë cegongä adinque Wäö angantapa. —Aeda, tömengä ïñömö Wengonguï Codotedo ïnongä ingampa. 
Mänïnö angä ëñëninque Wäö nänö në ëmïñëna ïnïna ince Itota ingante tee empo godaimpa. 
Itota dadi ëmente ayongä tee empo pöna adinque angantapa. —Quïnante pömïnaa. Ante äñongä tömëna weetë, —Mäetodo, eyömönö owobi. Apënebi ëñëmönae. Änatapa. Mänïne, Mäetodo, ante mönö tededö, Në Odömongä, ante impa. 
Äna ëñëninque tömengä, —Ægodöeda go aeda. Äñongä tömengä mïñë godatapa. Goyöna ede weëicä intapa. Ayë nänö owocönë gote adinque tömëna adoöne tömengä weca a ongönapa. 
Wäö nänö änïnö ëñëninque Itota ingante tee empo goda mënaa ïñönate adocanque Æntade ïñömö Timönö Pegodo tönïñacä ingantapa. 
Tömengä nänö tönïñacä Timönö ingante ancete ante diqui diqui minte gote adinque angantapa. —Mëetiya mönö änongä ingante atamönapa, angantapa. Tömengä ïñömö Wengonguï nänö në Pönongaingä Codito ïnongä ingampa. 
Ayë Timönö ingante Itota weca ente mämongä pongä adinque Itota angampa. —Bitö Wäö wë Timönömi ïmi abopa. Botö weetë, Bitö tëïmö dicabo baï ïmipa, ante bitö ïmite mönö tededö, Quepata, pönö pemömopa. Önonque adowo ëmöwo ince guidiego tededö, Pegodo, änänipa. 
Baäne ate Itota, Gadideabe ante goceboimpa, ante pönengäimpa. Pedipe ingante adinque Itota tömengä ingante, —Botö mïñë pöe, ämo, angacäimpa. 
Pedipe ïñömö Æntade tönö Pegodo baï Betaida näna quëwëñömö adoyömö quëwëningä ïnongaimpa. 
Pedipe Näatänaedo weca gocä adinque tömengä ingante ïïmaï äninque, —Wengonguï nänö wee angaïnö ante yewëmöninque Möitee wodi nänö në yewëmongaingä ingante mönitö atamönipa. Wengonguï beyë në apënegaïnäni adobaï mäningä ingantedö ante yewëmongadänimpa. Tömengä ïñömö Itota Näatadeta quëwënongä inte Ootee wengä ingampa, ante angantapa. 
Ante äñongä Näatänaedo weetë, —Näatadeta quëwëñömö adocanque waa quëwente pongä, ante mönitö dice ëñëmöniyaa. Angä ëñëninque Pedipe ïñömö, —Pö ae, angantapa. 
Itota ayongä Näatänaedo pongä adinque tömengä, —Ïingä ïñömö näwä idegocä ïnongä inte tömengä në nö entawënongä inte babe cedämaï ïnongä ingampa, ämopa. 
Angä ëñëninque Näatänaedo, —Æbänö ïmoo, ante bitö ebänö cete do ëñëmii, Ante äñongä Itota weetë tömengä ingante, —Pedipe ïñömö bitö ïmite ayë aa pedämaï ïñedë bitö iigowencawa të contabi ïñömite botö bitö ïmite do atabopa, angacäimpa. 
Ayë Näatänaedo, —Awënë në Odömömi ïmi, bitö Wengonguï Wëmi ïnömi ïmipa. Idegoidi mönö cabo ïñömonte bitö mönitö Awënë Odeyebi ïnömi ïmipa, ämopa. 
Äñongä Itota weetë, —Bitö iigowencawa të contabi ïñömite botö bitö ïmite atabopa, ämo beyenque pönëmi ïmipa. Mänïnö ante adinque bitö godömenque botö bamönengë cebo acebiimpa, ämopa. 
Tömengä godömenque angantapa. —Bitö ïmite näwangä ämopa. Öönedë wi ënete bayö Wengonguï anquedoidi Waocä ëñagaingä weca weëninque eiyönäni bitö acebiimpa. 
﻿Mëönaa go adoöneque ïñonte Cänaa quëwëñömö Gadideabe ïñömö monguïmëno ante bedänipa. Itota wäänä adoyömö ponte ongongacäimpa. 
Itota tömengä ëmïñënäni tönö tömënäni ïnänite adobaï, Monguïmëno mïni bequinque, ante të të wente ente pongadänimpa. 
Ayë yowepë wedenque tï nämë biïnömë näni ämë de bedäni adinque Itota wäänä tömengä Wengä ingante, —Tömënäni biïnömë de ämempa. 
Äñongä Itota weetë, —Badä ëñëmï. Botö cequënënö tömëmoque cequïnö impa. Botö ceyedë wïï eyepë impa, ämopa. 
Tömengä wäänä ïñömö në cedäni ïnänite, —Mïnitö ïmïnite ebänö angä ëñente ceedäni, angantapa. 
Ayë önompo ëmempoque go adocadeque epencade dica inte badöincade ïñömö cö cedäni ongoncadepa. Wengonguï weca guiicete ante waëmö bacemöimpa, ante äate cedänipa, ante oodeoidi näni äagaincade incadepa. Ïincade pancacadea otenta ditodo në ongoncadepa. Ayë pancacadea tiëë ditodo në ongoncadepa. 
Në cedäni ïnänite Itota, —Æpencadecoo ïñömö epë eyede pönï pe ñïñëedäni. Angä ëñëninque pe ñïñengadänimpa. 
Ayë tömënäni ïnänite, —Oweta ente wedenque mä iyente monguïmëno ante në cedongä ingante godömïni encecäimpa, ämopa. Angä ëñëninque mänömaï cegadänimpa. 
Ayë monguïmëno ante në cedongä epë ïnïmë ince biïnömë badïmë ëninque, Æbänö ïmë, ante bedinque tömengä, Itota nänö badönïmë impa, ante ëñënämaï ïnongäimpa. Në cedönäni Itota weca epë pe ñïñënänique ëñënönänimpa. Ayë monguïmëno ante në cedongä ïñömö në monguingä ingante, Nänënë pöe, aa pecä pongä ate, 
ïïmaï angantapa. —Wadäni tömänäni waïmë biïnömë täno godönäni bedänipa. Ayë ate ëëmë bece pönäni tömo pönï bedäni adinque tömënäni biïnömë wedenque godonte näni ënïmë weetë godönäni bedänipa. Bitö guiquënë ñöwoyedë waïmë biïnömë bitö nänënë concedïmë ente pömipa. 
Itota, Acedänimpa, ante mänömaï cedinque tömengä Cänaa quëwëñömö Gadideabe ïñömö mänïï mä nänö bamönengë cegacäimpa. Mänïï tëï pïñente bamönengë cecä adinque waodäni, Tömengä waëmö pönï inte cecampa, ante edonque agadänimpa. Ayë tömengä ëmïñënäni ïñömö tömengä ingante godömenque wede pönënäni bagadänimpa. 
Ayë ate Capënaömö quëwëñömö Itota tömengä wäänä tönö tömengä biwïidi tönö tömengä ëmïñënäni tönö weë gogadänimpa. Mänïñömö godinque wedenque ëöne quëwengadänimpa. 
Wodo penta gogaïöne, ante oodeoidi Patowa näni ëëmë cenguïöne oo pönï bayedë Itota Eedotadëë ïñömö eigacäimpa. 
Tömengä ïñömö Wengonguï oncö ñënencönë yabecönë pö guiidinque ayongä wagadaidi obegaidi tönö equemöidi ïnänite godonte encete ante në mänäni ïnänite acantapa. Ayë wadäni campio nëente në godonte ënönäni ïñömö näni godonte ëimpaa të contayönänite tömengä acantapa. 
Yeguincamë ñënëmömo nää wënëninque que cete ate ëninque tömengä Wengonguï oncö ñënencönë yabecönë në ongönäni ïnänite tatodongä tao godänitapa. Adobaï obegaidi tönö wagadaidi ïnänite, Tao gobäewedäni, angä tao godänitapa. Ayë campio nëente në godonte ënönäni tömënäni tiguitamö ëninque tömengä wido cecä gueogë gotimpa. Ayë adodäni näni ëimpaa be tacä guidömëmë go weentapa. 
Ayë equemöidi godonte encete ante në mänäni ïnänite Itota, —Mïnitö equemöidi ente tao gobäewedäni. Botö Mempo oncönë ince mïnitö edö cete, Mönö godonte ëïñömö baï impa, ante cemïnitapa töö, angacäimpa. 
Mänïnö angä ëñëninque tömengä ëmïñënäni Awënë Dabii nänö yewëmongaïnö ante ïïmaï ante pönente wedänipa. “Bitö oncö ante waodäni waa acedänimpa, ante ceceboimpa, ante botö nanguï ceïnente wenguï we,” ante yewëmongatimpa. 
Ayë oodeoidi awënëidi pancadäniya tömengä ingante, —Bitö mänïï tömää awënë baï cebi ince ebänö bitö bamönengë cete odömömi adinque mönitö, Mäningä në angä ingampa, ante ëñencemönimpa, ämönipa. 
Äñönäni Itota weetë tömënäni ïnänite, —Wengonguï teiyë waëmö oncö ince mïnitö ïincö be tate ëwëmïni ïninque botö mëönaa go adoöneque ïñö mïincö mënonceboimpa, ämopa. 
Angä ëñëninque oodeoidi awënëidi pancadäniya, —Wengonguï teiyë waëmö oncö coadenta ï tei wadepo ganca mënongadänimpa. Bitö ïñömö edö cete, Botö mëönaa go adoöneque ïñö mïincö mënonceboimpa, ämii, änänitapa. 
Itota ïñömö nämä baö ince ante, Wengonguï teiyë waëmö oncö baï impa, ante apënecä ïnongäimpa. 
Tömengä ïincayë wengä ate Wengonguï, Ñäni ömëmöe, angä ñäni ömëmongä ate, Æbänö angacäï, ante tömengä ëmïñënäni pönënänitapa. Ayë, Wengonguï angä ëñente näni yewëmongaïnö nö impa, ante pönënäni inte ayë Itota tömënäni ïnänite nänö änïnö ante adobaï pönengadänimpa. 
Patowa näni ëëmë ceyedë Itota Eedotadëë ïñömö ponte quëwëninque, Acedänimpa, ante bamönengë nanguï cecä adinque waodäni teiyënäni ïñömö, Mäningä mönö Codito ingampa, ante pönengadänimpa. 
Itota ede, Waodäni tömänäni ebänö entawënäni ïnänii, ante do ëñënongä inte tömengä, Wabänö pönënänii, ante tömënäni ïnänite gomö adongä ingantapa. 
Ede tömengä waodäni näni entawënö ante do ëñënongä ingantapa. Ïninque waocä ïñömö, Waodäni ebänö cedänii, ante apënececäimpa, ante Itota tömengä ingante, Bitö botö ïmo adodö ancebiimpa, ante änämaï ingacäimpa. 
﻿Paditeocä adocanque tömengä ëmöwo Nïicodemö tömengä ïñömö oodeoidi awënëidi tönö në godongämë cecä ingacäimpa. 
Adocä woyowotë Itota weca pöninque, —Awënë në Odömömi ëñëmi. Wengonguï, Odömoncebiimpa, ante bitö ïmite da pönongä pönïmi ïmipa, do ëñëmönipa. Ede Wengonguï waocä tönö godongämë cedämaï ingä ïninque mäningä edö cete bitö baï bamönengë cecä aquïmönii. 
Angä ëñëninque Itota weetë, —Bitö ïmite näwangä ämopa. Në mempoga ëñadinganque Wengonguï Awënë Odeye nempo guiite aquingä ingampa. 
Äñongä Nïicodemö, —Waocä picengä ba ate edö cete mempoga ëñaquingää. Tömengä nänö wäänä cencadë edö cete mempoga guii eidinque ëñaquingää. 
Angä ëñëninque Itota angantapa. —Bitö ïmite näwangä ämopa. Waocä epënë guiidengä ïñongante Wengonguï Önöwoca cecä beyenque mempoga ëñadinganque Wengonguï Awënë Odeye nempo guiite quëwenguingä ingampa. 
Baonga beyenque në ëñadäni ïñömö ede baonque ëñate quëwënänipa. Weetë Wengonguï Önöwoca cecä beyenque në ëñadäni ïñömö Wengonguï Önöwoca ingante ëwocate quëwënänipa. 
Botö, Bitö mempoga ëñaquënëmi ïmipa, ante botö änö ëñëninque, Æbämë impa, ante änämaï incebiimpa. 
Woboyë nänö cegaï baï wayömö wayömö pëmente gopa. Woboyë nänö pëmëmämo ëñëmö ince, Ædonö pëmente pö, edonö pëmente go, ante ëñënämaï ïmompa. Wengonguï Önöwoca cecä beyenque në ëñadäni tömänäni ïnänite tömengä ebänö cecää, ante adobaï ëñënämaï ïmompa, ämopa, ante Itota apënecantapa. 
Apënecä ëñëninque Nïicodemö, —Æbänö inguïï. 
Äñongä Itota weetë, —Idegoidi ïnänite në odömömi ïmi incete mänïnö ante edö cete ëñënämaï ïmii. 
Bitö ïmite näwangä ämopa. Mönitö quïëmë ante ëñënïmöni inte mänïnö ante apënemönipa. Mönitö quïëmë ante adïmöni ïninque, Mänömaï impa, ante apënemönipa. Mïnitö guiquënë möni änö ante apënemöni ëñëninque ayë Baa ämïni inte pönënämaï ïmïnipa. 
Botö mïnitö ïmïnite, Inguipoga quëwënäni weca ebänö ï, ante apënedïmo ïmo incete mïnitö ëñënämaï ïmïnipa. Ïninque Wengonguï cecä beyenque öönedë mïni quëwenguïnö ante ebänö ï, ante apënebo baï edö cete pönenguïmïnii, ante apënecantapa. 
Ayë apënedinque, “Waodäni tömänäni öönedë eidämaï ingadänimpa. Waobo në ëñagaïmo inte öönedë quëwente në weë pömo ïñömö botö adoboque öönedë eibo ïmopa. 
Möitee wodi önömeca tente näni badöninto ëninque awäa ñä cedinque gö cecä a ongongatimpa. Waobo ëñagaïmo ïmote adobaï awäa timpodinque tïwadinque gö cedäni wegonguënëmo ïmopa. 
Mänömaï botö ïmote cedäni adinque botö ïmote në wede pönënäni ïñömö tömänäni cöwë wënämaï quëwencedänimpa,” ante Itota apënegacäimpa. 
“Ede Wengonguï ince inguipoga quëwënäni ïnänite në waadete pönengä inte tömengä Wengä adocanque onguïñengä ïñongante pönongä pongacäimpa. Ïninque ecänö tömengä ingante në wede pönëna ïñömö tömengä wë womönämaï inte cöwë wënämaï quëwencecäimpa. 
Ede Wengonguï ince tömengä Wengä ingante inguipoga ïñömö da pönongä pongacäimpa. Incete, Inguipoga quëwënäni näni pante wequinque, ante apente ancete ante wïï pongacäimpa. Weetë inguipoga quëwënäni ïnänite tömengä engä beyenque quëwencedänimpa, ante tömengä ingante da pönongä pongacäimpa.” 
“Æcänö tömengä ingante në wede pönëna ïñömö Wengonguï tömengä ingante, Bitö pante wequinque cebipa, ante apente änämaï incecäimpa. Æcänö guiquënë wede pönënämaï ïna ïñömö Wengonguï tömengä ingante, Botö Wengä adocanque ïñongante bitö tömengä ëmöwo ante pönënämaï ïnömi inte wecebiimpa, ante do apente angä ingampa. 
Wengonguï nänö apente änö ïñömö ïïmaï impa. Në ñäö baï ïnongä ïñömö, Wengonguï ebänö ingää, ante inguipoga ïñömö ancete ante pongacäimpa. Incete waodäni tömënäni näni cedïmämo wëne wëne ï beyenque wëmö ïñömö ante waadete pönënäni ïnänipa. Weetë në ñäö baï ïnongä ingante waadedämaï ïnänipa. 
Në wëne wëne cedönäni inte ñäö ïñömö ante pïïninque Baa äninque, Mönö cedïnö edonque pönï badämaï ingëimpa, ante ñäö ïñömö pönämaï ïnänipa. 
Waodäni Wengonguï näwangä nänö ämaï në cedönäni guiquënë, Mönö cedïnö ante Wengonguï mönö tönö godongämë cecä beyenque cetamompa, ante edonque pönï acedänimpa, ante cedinque ñäö ïñömö pöninque cedänipa.” 
Ayë ate Itota tömengä ëmïñënäni tönö Oodeabe wedenque näni quëwëñömö godänitapa. Gote pöninque mänïñömö tömënäni tönö wedenque quëwëninque Itota angä beyenque tömënäni waodäni ïnänite epënë guidönäni guiigadänimpa. 
Ënöö quëwëñömö epë nanguï më adinque Wäö mänïñömö guidongä guiigadänimpa. Ayë waodäni, Wäö mönitö ïmönite epënë guidonguingä, ante cöwë tömengä weca pönäni ïnänite guidongä guiidänimpa. Ënöö quëwëñömö Tadïï quëwëñömö eyequeï ïnimpa. 
Mänïñedë Wäö ingante ayë tee mönedämaï ingadänimpa. 
Wäö ëmïñënäni pancadäniya oodeocä adocanque tönö apënedinque, Mönö oodeocabo ebänö cete Wengonguï weca guiicete ante waëmö bacemöimpa, ante tömënäni näni pönënö ante guëadö guëa ante tedewënänipa. 
Adodäni Wäö weca ponte apënedinque, —Në odömömi ëñëmi. Oododänö ëmëmäa bitö weca në pöningä ingantedö ante bitö, Mäningä ingampa, ante apënebitawo. Ede mäningä onguïñengä ïñömö adobaï epënë guidongä guiidänipa töö. Waodäni tömänäni tömengä weca godänipa, ante wedänitapa. 
Ante wedäni ëñëninque Wäö, —Wengonguï öönedë quëwënongä pönö angä ëninque waocä mänömaï beyë cecampa. 
Botö wïï Codito ïnömo ïmopa. Ïñempa Wengonguï botö ïmote täno da pönongä pönïmo ïmopa. Tömengä ayë Ponguingä, ante apënetabopa. Mänömaïnö ante apënebo ëñënïmïni inte mïnitö tömëmïni mänïnö ante në apënequënëmïni ïmïnipa. 
Monguingä ïñömö mongä ate tömengä onquiyengä nänöogengä bacampa. Tömengä guiidengä ïñömö në monguingä ante wänö cöninque ëñëñongä monguingä apënecä ëñëninque, Monguingä apënecä ëñëmopa, ante watapë tocampa. Botö adobaï Codito apënecä ëñëmopa, ante mäningä baï nanguï watapë tobo ïmopa. 
Tömengä ïñömö godömenque ñënengä inte cedongä baquënengä ingampa. Botö guiquënë pönömenque wedämo inte cedömo baquënëmo ïmopa, ante Wäö apënegacäimpa. 
Ayë Wäö godömenque apënecantapa. Öönedë në quëwente weë pongä ïñömö tömengä ïñömö wïï wadäni baï wedangä inte weetë ñënengä inte cedongä ingampa. Öönedë në quëwente weë pongä ïñömö tömengä godömenque ñënengä inte cedongä ingampa. Inguipoga ïñömö në ëñacä guiquënë waodäni baï quëwënongä inte inguipogaque ante apënecampa. 
Tömengä Wengonguï weca quïëmë adingä inte quïëmë ëñëningä inte mänïnö ante apënecä ëñëninque wadäni weetë, Näwangä impa, ante änämaï ïnänipa töö. 
Mänïnö ante në Ao angä guiquënë tömengä, Wengonguï näwangä angä ingampa, ante edonque pönï angä ïnongä ingampa. 
Ede Wengonguï nänö da pönöningä ïñömö Wengonguï nänö änö ante apënecampa. Tömengä ingante Wengonguï ïñömö tömengä Önöwoca ingante godongä ëninque tömengä edemö ëwocate quëwengampa. 
Mempo Wengonguï ïñömö tömengä Wengä ingante në waadete pönengä ingampa. Wengonguï tömengä ingante, Bitö nempo quïnö ïnincoo tömancoo pönömo ëninque bitö awënë bacebiimpa, ante pönö cegacäimpa. 
Æcänö Wengonguï Wengä ingante në wede pönëna ïñömö tömengä cöwë wënämaï quëwencecäimpa. Æcänö Wengonguï Wengä ingante në Baa ante pönënämaï ïna guiquënë tömengä wïï cöwë wënämaï quëwencecäimpa. Ede Wengonguï tömengä ingante enguï nänö panguïmämo cöwë cedongä ingampa, ante Wäö mänïñedë ïinque apënegacäimpa. 
﻿Paditeoidi ïnänite ïïmaï ante tededäni ëñënänitapa. Itota pönö cedinque epënë guidongä guiidinque tömengä nänö ëmïñënäni ïñömö wïï Wäö ëmïñënäni baï wedenque badäni inte nanguï ïnäni badänipa, ante tededänitapa. 
Mänömaï änäni incete wïï Itota në guidongä ïnongäimpa. Weetë tömengä ëmïñënäni waodäni ïnänite guidönäni guiigadänimpa. 
Mänïnö ante Paditeoidi do ëñënänipa, ante änäni ëñëninque Awënë Itota Oodeabe quëwëninque wade go Gadideabe ïñömö ocë ëmente gogacäimpa. 
Gadideabe taadö Tämadiabe ïñömö teceguedë ïnö godö tömengä goquënengä ïnongäimpa. 
Tämadiabe ïñömö godinque tömengä Ticada näni äñömö pongantapa. Mänïï Ticada quëwëñömö eyequeï docä Aacobo wodi tömengä wengä Ootee wodi ingante, Pancabaa bitö öme baquïñömö, ante tömengä ingante nänö godongaïme ïnimpa. 
Ayë epäamönicë Aacobo wodi nänö ëë wogaïmönicë adoyömö ïnimpa. Itota taadö gobe ïnö godinque nangë badinque epäamönicë ïñömö pö të contayongä mänïñedë tece becä bagatimpa. 
Të contate ongöñongä Tämadiabe quëwengä onquiyengä epë iyente tadonte encete ante pongä adinque Itota tömengä ingante, —Æpë pönömi beboe, angantapa. 
Ede tömengä mïñë në godäni mänïnäni quëwëñömö cenguï godonte ence godäni ïnönänimpa. 
Tämadiaidi ïnänite oodeoidi cöwë gomö adäni ïnänipa, ante ëñengä inte Tämadiabe quëwengä onquiyengä ïñömö Itota ingante, —Bitö oodeobi ïmi incete botö Tämadiabe quëwëmo ïñömote bitö edö cete botö ïmote, Æpë pönömi beboe, ämii, ämopa. 
Äñongä Itota weetë, —Bitö, Wengonguï quïnö nänö pönönï ï, ante ëñente baï ayë, Æbodö ïnömo inte bitö ïmite, Æpë pönömi beboe, ante apëneboo, ante ëñente baï bitö weetë botö ïmote, Æpë pönömi beboe, ancedömiimpa. Ayë botö bitö ïmite epë quëwenguïmë pönömo becedömiimpa, ämopa. 
Angä ëñëninque onquiyengä, —Awënë, bitö epë mä iyencade de ampa. Ayë epäamönicë guiibe impa. Mänïmë epë quëwenguïmë bitö në apënedïmë edönö mä iyente enguïmii. 
Mönö docä mempo Aacobo wodi ïñömö, Botö ëmëwo wëmo adinque botö epäamönicë mïnitö quï bacëimpa, ante ïïmönicë mönö ïmonte godongacäimpa. Tömengä adomönicë epë begacäimpa. Tömengä wënäni tönö tömengä cëningäidi adobaï adopë begadänimpa. Adocä mönö docä wedangä ïñongante bitö godömenque ñënëmi inte në cedömi ïmitawogaa, ämopa. 
Äñongä Itota weetë, —Æcämenque ïñömö mänïmë bedinque weetë gëwente bacecäimpa. 
Æcämenque botö godonguïmë në becä guiquënë tömengä gëwënämaï cöwë quëwencecäimpa. Weetë botö tömengä ingante tömëmo godonguïmë godömo bedinque tömengä botö quëwënö entawente quëwencecäimpa. Æpäamönicë cöwë cegö baï botö tömengä mïmöno godonguïmë beyenque tömengä wënämaï nänö quëwenguïnö do ëninque quëwencecäimpa, ämopa. 
Onquiyengä tömengä ingante, —Awënë, äninque, Botö gëwënämaï baceboimpa, ante mänïmë botö ïmote pönömi beboe, ämopa. Ayë mänïñömö cöwë epë iyence pönämaï inceboimpa. 
Ante äñongä tömengä weetë, —Goe, bitö nänöogengä ingante aa pedinque ente mämömi pongäe, angantapa. 
Äñongä tömengä weetë, —Botö nänöogengä de ampa. Angä ëñëninque Itota tömengä ingante, —Bitö, Botö nänöogengä de angampa, äninque nö ante ämipa. 
Ïñempa bitö nänöogëidi önompo ëmempoque ïñönänite bitö tömënäni ïnänite mönïmi ïmipa töö. Ayë ñöwoyedë onguïñengä bitö weca në quëwengä ïñömö wïï bitö näwä nänöogengä ingampa. Ïninque ñöwo bitö änö ïñömö ede näwangä impa, ämopa. 
Angä ëñëninque onquiyengä, —Awënë, Bitö Wengonguï beyë në apënebi ïmi adinque ëñëmopa. 
Mönitö dodäni mempoidi wodi, Ïï onquiyabo ïnö gote Wengonguï ingante, Bitö Awënë Wengonguï ïmidö anguënë, ante ede weëninque angadänimpa. Mïnitö në oodeoidi ïmïni guiquënë, Wengonguï ingante waa ate apënecete ante Eedotadëë quëwëñömö mänïñömonque godinque ede weente apënecëimpa, ämïnipa töö. 
Äñongä Itota weetë, —Onquiyëmi ëñëmi. Botö änö ëñëninque pönëe. Mïnitö ïñömö ede weëninque botö Mempo ingante, Bitö Awënë Wengonguï ïmidö anguënë, ante ïï onquiyabo ïnö ince Eedotadëë mänïñömö ince mïnitö mänïnö ante änämaï anguïöne oo pönï impa. 
Mïnitö tämadiaidi ïñömö në Wengonguï ingante, Bitö Awënë Wengonguï ïmidö anguënë, ante ede weëninque apënemïni incete adocä ingante, Æbänö ingää, ante ëñënämaï ïmïnipa töö. Mönitö guiquënë në ede weëninque Wengonguï ingante waa ate apënemöni inte adocä, Æbänö ingää, ante do ëñëmöni ïmönipa. Ede, Në wëne wëne cedäni wence cedïnäni ince quëwencedänimpa, ante në Ængä ïñömö oodeocä ïnongä ingä apa änewëë. 
Botö Mempo ingante, Bitö Awënë Wengonguï ïmidö anguënë, ante ede weëninque näwangä ante apënedönäni inte apënecedänimpa. Adodäni, Näwangä impa, ante nö pönente ëwocadäni inte ede weëninque Wengonguï ingante mänïnö ante watapë apënecedänimpa. Mänïnö ante näni apënequïöne ïñömö ede oo pönï impa. Ede do ïinque batimpa. Wengonguï, Mänömaï entawente nö pönënäni baï ïnäni ïnänite diqui diqui mïninque, Mänïnänique botö ïmote, Bitö Awënë Wengonguï ïmidö anguënë, ante ede weëninque watapë apënecedänimpa, angampa. 
Wengonguï Önöwocaque ëwocate quëwengä ingampa. Ïninque në ede weente tömengä ingante watapë apënedäni ïñömö tömënäni, Näwangä impa, ante nö pönente ëwocadäni inte ede weëninque tömengä ingante watapë apënequënënäni ïnänipa, ämopa. 
Angä ëñëninque onquiyengä, —Botö, Mëetiya näni Codito änongä poncecäimpa, ante do ëñëmopa. Tömengä pongä ate, Æbänö inguïï, ante mönö ïmonte tömänö odömonte apënecä ëñencemönimpa. 
Äñongä Itota weetë, —Botö në apënebo ïñömö Codito ïnömo ïmo apa cebii, ämopa. 
Tece apëneyongante tömengä mïñë në godäni ocë ëmente ponte ayönäni tömengä ïñömö onquiyengä ingante apënecä adinque, Æbänö ce wemönii, ante guïñente wedänitapa. Incete, Æbänö ämii, ante, Quïnante tömengä ingante tedebii, ante adocanque ince änämaï ingantapa. 
Ayë onquiyengä tömengä iyencade ëmö cete näni quëwëñömö ocë ëmente gote pöninque waodäni ïnänite apënedinque, 
—Ægodöedäni, onguïñengä ïñömö botö ïmote tece adinque, Botö ebänö ceboo, ante tömänö ante botö ïmo në apënecä ingante pö aedäni. Mäningä wabänö mönö Codito ïnongä ingantawo, ante ämopa. 
Angä ëñëninque tömënäni näni quëwëñömö tao godinque tömengä weca gogadänimpa. 
Onquiyengä näni quëwëñömö tece goyongä Itota nänö në ëmïñënäni ïñömö tömengä ingante, —Awënë në Odömömi ïmi wedenque cëe, ämönipa. 
Ante äñönäni tömengä weetë tömënäni ïnänite, —Botö cenguï botö ëadö ante quïnö ï, ante mïnitö guiquënë tömää ëñënämaï ïmïnipa töö. 
Angä ëñëninque tömengä ëmïñënäni godongämë nämanque apënedinque, —Wabänö wacä tömengä ingante cenguï ente pongantawo. 
Äñönäni Itota, —Botö ïmote në da pönongä nänö änö baï botö cedö ïñömö mänïï tömëmo cenguï baï impa. Ayë, Tömengä nänö cedö ante tömänö ïinque cebopa, ante botö cedö ïñömö botö cenguï baï adobaï impa. 
Mïnitö ïñömö, Mëa go mëa apäicä bayonte amïñayedë tömëmoncodë gecemönimpa, ante wïï ämïnitawo. Botö guiquënë mïnitö ïmïnite ämopa. Waodäni ïnänite wi ëmonte aedäni. Ede mänïnäni tömëmoncoo geyedë baï ïnänipa. 
Itota, Botö beyë ante waodäni ïnänite në gedongä ingante botö, Bitö cebipa, ante paga cedinque ñöwoyedë ince do pönömo engampa. Wënämaï wantepiyë quëwencedänimpa, ante cedinque ñöwoyedë ince tömengä tömënäni ïnänite do gedongä ingampa. Ïninque botö änö ante waodäni mïmöno në quiyadingä tönö në gedingä tönö guëa tocedaimpa. 
Mänömaï wëënëñedë näni angaïnö ante, Waocä adocanque tömëmö quiyacä ate wacä guiquënë në gedongä ingampa, ante näwangä ante impa. 
Tömëmoncodë ïñömö cedäni baï cedämaï ïmïni incete mïnitö tömëmoncoo gequïnäni baï bacemïnimpa, ante botö, Waodäni botö quïnäni ïnänite gecemïnimpa, ante mïnitö ïmïnite da godömo gomïnitapa. Wadäni ïñömö do mänincodë nanguï pönï quiyate cedinque botö änö ante waodäni ïnänite apënegadänimpa. Mïnitö guiquënë mïni cedämaï ïñömö ince önonque gedïmïni ïmïnipa, ante Itota apënegacäimpa. 
Onquiyengä guiquënë tämadiaidi mänïñömö näni quëwëñömö quëwënäni ïnänite, “Tömengä ïñömö botö ïmote tece adinque, Botö ebänö ceboo, ante tömänö ante botö ïmote apënecantapa,” ante apënecä ëñëninque tömënäni nanguï ïnäni Itota ingante pönengadänimpa. 
Tämadiaidi tömengä weca godinque, Bitö mönitö weca a ongöe, änäni ëñëninque tömengä mëönaa ïñonte tömënäni weca owocantapa. 
Tömengä nänö owoyedë tömengä nänö änö beyenque godömenque teiyënäni ïñömö tömengä ingante wede pönente badänitapa. 
Adodäni onquiyengä ingante, —Wïï bitö apënete änonque ante ëñëninque pönëmöni inte mönitö tömengä apënecä adobaï ëñënïmöni ïmönipa. Ayë, Mäningä ïñömö inguipoga mönö quëwencabo ïñömonte tömengä näwangä mönö ïmonte në Ænongä ingampa, ante do ëñëmönipa, apënegadänimpa. 
Mëönaa go ate tömengä mänïñömö quëwëninque wade godinque, Gadideabe goceboimpa, ante gocantapa. 
Itota ince wëënëñedë, Ïïmaï impa, ante änongäimpa. Wengonguï beyë në apënecä inte tömengä nänö pegaïme ince mänïñömö apëneyongä tömengä tönö pegaïnäni guiquënë tömengä ingante wïï waa adänipa töö, ante änongäimpa. 
Tömengä mänïï Gadideabe nänö ponque pongä adinque gadideaidi ede Eedotadëë ïñömö Patowa näni ëëmë ceyedë Itota baï mänïñömö gote ongöñönäni, Tömengä ebänö cecää, ante tömää adïnäni inte, Bitö pömi waa amönipa, ante tömengä ingante apënegadänimpa. 
Ayë Gadideabe godinque Itota weetë Cänaa näni quëwëñömö, Æpë ince biïnömë bacëimpa, ante wëënëñedë nänö cedïñömö adoyömö gocantapa. Capënaömö näni äñömö quëwëninque adocanque pancabaa awënë tönö godongämë cecä ïñömö tömengä wëñengä onguïñengä wëne wëne ïnongäimpa. 
Adocä onguïñengä ïñömö, Itota Oodeabe quëwente Gadideabe pongä, änäni ëñëninque tömengä Itota weca gote angantapa. Botö wëñengä onguïñengä wence cecä ïñongante bitö tömengä ingante cebi waa bacäe. Ægodöe. 
Itota tömengä ingante, —Botö, Acemïnimpa, ante bamönengë cebo ate wemïni inte mïnitö mänïnö beyenque botö ïmo pönëmïni awedö. 
Ante apënecä ëñëninque pancabaa awënë tönö godongämë cecä, —Awënë, botö wëñengä ayë wënämaï ïñedë egodöe gocëimpa. 
Ante äñongä Itota weetë, —Ñöwo wade goe. Bitö wëñengä ïñömö quëwencecäimpa, ämopa. Angä ëñëninque onguïñengä, Itota nänö änö nö impa, ante pönëninque wade gogacäimpa. 
Tömengä, Botö oncö, ante taadonque goyongante tömengä beyë në cedönäni tömengä ingante apënecete ante pö bee tënänitapa. Pö bee tëninque, —Bitö wëñengä waa bacäï. 
Ante apënedäni ëñëninque tömengä tömënäni ïnänite, Botö wëñengä eyedënö waa bacäï, ante äñongä tömënäni weetë tömengä ingante, —Ïïmö ede gowayedë mänïñedë tömengä gance bacantapa, ante apënedänitapa. 
Ayë wëñengä mempo, Bitö wëñengä quëwencecäimpa, ante Itota botö ïmote nänö änïñedë adoyedë botö wëñengä do waa bacantapa, ante wedinque tömengä tönö tömengä näni quëwencabo tömancabo Itota ingante wede pönënäni bagadänimpa. 
Itota oodeoidi weca quëwente Gadideabe ocë ëmente pöninque tömengä mänïñömö ïï bamönengë cedinque mempoga nänö cedö bamönengë bagatimpa. 
﻿Ayë ate oodeoidi, Mönö Wengonguï beyë, ante näni ëëmë ceyedë Itota Eedotadëë ïñömö eidinque ado ante gogacäimpa. 
Eedotadëë wee cete ïñömö obegaidi näni pö guiidemö gäänë gäwapë impa. Mänïmë gäwapë ebedeo tededö Betadapë näni ämë yewedeca önompo ëmempoque ñoncecate ïnoncöimpa. 
Mänincönë wëne wëne ïnäni teiyënäni cöwë öñönönänimpa. Pancadäniya babetamönäni inte pancadäniya pe opa pe opa godönäni inte pancadäniya cömante ïnönäni ïnänipa. 
Adodäni, Æpë ince gopë, ante wänö cönönäni ïnönänimpa. Ede Wengonguï anquedo weetë weetë, Mänïmë ince ince gopengëimpa, ante weë pöninque cedongäimpa. Gäwapë ince ince go cepë adinque ecänö täno mänïmënë guiida inte adocä quïëmë wëne wëne ï waa badongäimpa. 
Mänïñömö öñönäni weca adocanque në öñönongä ïñömö todëinta ï ocho wadepo ganca wëne wëne inte wegaingä ïnongäimpa. 
Adocä mänïñömö öñongä ingante Itota ponte ayongä wadäni, Mäningä wantepiyë mänömaï wëne wëne inte wegaingä ingampa, ante apënedäni ëñëninque Itota tömengä ingante, —Bitö, Waa baïnëmo, ämitawo. 
Ante äñongä në wëne wëne ingä weetë, —Awënë, gäwapë ince ince gopëñedë ecänö botö ïmote ente guiiquïnaa ede de angampa. Ayë botö, Æpënë guiiceboimpa, ante goyömo wacä pöninque do täno guiicä. 
Ante weyongante Itota, —Ængë gantie, bitö bee podonte möïmo ente goe. 
Äñongä onguïñengä ïñömö ïñontobë waa badingä inte tömengä bee podonte möïmo ente cegonte gocantapa. Oodeoidi näni guëmanguïöne ïñonte Itota mänömaï cecantapa. 
Mänömaï beyë oodeoidi awënëidi ïñömö onguïñengä në waa badingä ingante, —Ñöwoöne guëmanguïöne ïñonte mönö ebänö cequïï, ante do wee yewëmonte impa cebii. Bitö bee podonte möïmo nëënämaï incebiimpa. 
Ante pïïñönäni tömengä weetë, —Botö ïmote, Waa bae, ante në cedingä ïñömö adocä ince, Bitö bee podonte möïmo ente goe, angä cetabopa. 
Angä ëñëninque tömënäni tömengä ingante, —Mäningä ïñömö bitö ïmite, Bitö bee podonte möïmo ente goe, ante në angä ïñömö ecänö ingää. Apënebi ëñëmönie, änänitapa. 
Itota guiquënë do waodäni nanguï ïnäni ongönäni teceguedë go wade godongäimpa. Mänömaï beyë onguïñengä në waa badingä ïñömö, Në cedingä ecänö ingää, ante ëñënämaï ingantapa. 
Ayë ate Itota Wengonguï oncö ñënencö yabecönë go guiidinque tömengä ingante bee tëninque, —Ëñëmi, bitö weetë waa babi ïmipa. Ïninque godömenque wëne wëne cedämaï incebiimpa. Bitö mänïnö wëne wëne bitö cegaïnö ante ñimpo cedämaï ïmi ïninque wabänö bitö wewenguinque godömenque babaïmipa, ämopa. 
Angä ëñëninque onguïñengä wade gote oodeoidi awënëidi weca pöninque angantapa. Botö ïmote, Waa bae, ante në cedingä ïñömö Itota ingampa, ante apënecantapa. 
Mänömaï beyë Itota mänïnö nänö cedïnö ante guëmanguïöne ïñonte cecä adinque oodeoidi awënëidi ïñömö tömengä ingante togente wëne wëne cedänitapa. 
Itota tömënäni ïnänite, —Botö Mempo ñöwoöne ganca tömengä nänö cedö ayë cecä ingampa. Ayë botö adobaï cebo ïmopa, ante apënecantapa. 
Mänïnö angä ëñëninque tömënäni godömenque pïïninque, Mönö tömengä ingante ebänö cete wënömö wenguingää, ante godömenque nanguï cegadänimpa. Tömënäni, Tömengä guëmanguïöne ïñonte do cecä ingampa. Ayë godömenque, Wengonguï botö Mempo ïnongäimpa, ante tededinque tömengä, Botö Wengonguï baï ïmopa, ante baï cecampa töö, ante tömënäni godömenque pïingadänimpa. 
Itota adodäni ïnänite ïïmaï äninque, “Botö mïnitö ïmïnite näwangä ämopa. Botö Wengonguï Wëmo ïnömo ince edö cete adoboque nämanque cebo ïmoo. Botö Mempo ebänö cecää adinque botö adodonque cebopa. Ede botö Mempo nänö cedö baï botö Wengonguï Wëmo inte adobaï cebopa. 
Ede Mempocä Wëmo ïñömote tömengä botö ïmote waadete pönëninque tömengä nänö cedö tömänö ante botö ïmote odömongä abo ïmopa. Ayë mïnitö, Æbänö cecä wemöö, ante wecemïnimpa, ante cedinque tömengä godömenque bamönengë nänö cedö ante botö ïmote odömongä ate botö weetë cebo acemïnimpa. 
Ede botö Mempo ïñömö ëmëwo wengaïnäni ïnänite, Ñäni ömëmöninque mïnitö mïïmïni quëwencemïnimpa, ante pönö cecä baï botö tömengä Wëmo ïñömö adobaï cebo ïmopa. Æcänö ingante, Bitö mïï quëwencebiimpa, ante äïnëmo inte botö tömengä ingante pönö cebo ate mïingä quëwencecäimpa. 
Adobaï botö Mempo ïñömö waodäni ïnänite adinque, Æcänö waa cecantawo, ante, Æcänö wëne wëne cecantawo, ante apente änämaï ingampa. Weetë ede botö tömengä Wëmo ïñömote tömengä, Bitö mänïnö ante waodäni tömänäni ïnänite apente ancebiimpa, ante cegacäimpa. 
Mänömaï cedinque botö Mempo, Waodäni botö ïmo näni waa abaï adobaï botö Wengä ingante tömänäni waa acedänimpa, ante cegacäimpa. Botö tömengä Wëmo ïñömote në waa adämaï ingä ïñömö tömengä botö Wempocä botö ïmote da pönongä ingante adobaï waa adämaï ingampa töö,” ante Itota apënecantapa. 
Ayë apënedinque, “Mïnitö ïmïnite näwangä ämopa. Waocä botö änö ëñëninque botö ïmote në da pönongaingä ingante në wede pönengä ïñömö tömengä nänö apente pante wewenguïnö godämaï incecäimpa. Weetë tömengä nänö wënämaï quëwenguïnö gocecäimpa. Ede tömengä mönö ëmëwo wenguïnö ñimpo cedinque wënämaï mönö quëwenguïnö do gocäimpa. 
Mïnitö ïmïnite näwangä ämopa. Waodäni në quëwënäni ince tömënäni ëmëwo wengaïnäni baï ïnönäni inte tömënäni ïñömö Wengonguï Wëmo botö tedepämo oo ëñencedänimpa. Ñöwoöne tömënäni näni ëñenguïöne do batimpa. Në ëñënäni ïñömö tömënäni näni wënämaï quëwenguïnö gocedänimpa. 
Wengonguï nämä në quëwënongä inte tömänäni näni quëwëmämo ante në godongä ingampa. Mänömaï beyenque botö tömengä Wëmo adobaï nämä në quëwënömo inte tömänäni näni quëwëmämo ante në godömo ïmopa. 
Ayë Waobo ëñagaïmo ïñömote tömengä pönö cecä beyenque botö në ämo badinque nämä tëï pïñente cedinque ede, Æcänö waa cecantawo, ante, Æcänö wëne wëne cecantawo, ante në apente anguïmo ïmopa. 
Botö mänömaïnö ante apënebo ëñëninque mïnitö, Æbänö angä wemöö, ante änämaï incemïnimpa. Ede ëmëwo wengaïnäni tömänäni tömënäni näni wodido në öñongaïnäni ïñönänite ede botö tedepämo ince tömënäni näni ëñenguïöne oo pönï impa. 
Botö tedepämo ëñëninque tömënäni tömänäni ta poncedänimpa. Në waa cegaïnäni ïñömö wënämaï näni quëwenguïnö näni goquinque ñäni ömëmoncedänimpa. Në wëne wëne cegaïnäni guiquënë näni apente pante ëmëwo wewenguïnö näni goquinque ömëmoncedänimpa cemïnii,” ante Itota apënegacäimpa. 
Ayë godömenque apënedinque Itota ïïmaï apënecantapa. “Botö edö cete nämanque adoboque cebo ïmoo. Weetë Wengonguï botö ïmote ebänö angä ëñëninque botö mänïnö ante, Æcänö waa cecantawo, ante, Æcänö wëne wëne cecantawo, ante apente ämopa. Ayë botö apente änö ïñömö cöwë nöïnö ante impa. Ede botö tömëmo ämaï cedämaï ïmopa. Weetë botö Mempo botö ïmote në da pönongaingä nänö ämaï cebo ïmopa. 
Botö nämanque äninque, Æbänö ceboo, ante apënebo baï mïnitö, Önonquedö ante impa, ancedömïnimpa. 
Botö ebänö ceboo, ante wacä botö beyë ante në apënecä ingampa. Tömengä botö ïmotedö ante nänö apënedö ïñömö ede nö impa, ante ëñëmopa. 
Mïnitö botö ïmotedö ante, Æbänö cecää, ante ëñencete ante Wäö në epënë guidönongä weca wadäni ïnänite da godömïnitapa. Ayë Wäö mänïnäni ïnänite botö ïmotedö ante nö apënecä ëñënänitapa. 
Botö ebänö ceboo, ante waodäni botö beyë apënecedänimpa, ante botö änämaï ïmopa. Weetë, Mïnitö botö ëmo beyenque quëwencemïnimpa, ante cedinque botö mänömaïnö ante apënetabopa. 
Wäö në epënë guidönongä tömengä ïñömö tï wodönoincade beco baï ingacäimpa. Ayë, Tömengä nänö angaïnö ñäö baï impa, ante adinque mïnitö wanteyö ïñonte, Waa impa, ante watapë tomïnitapa. 
Botö ebänö ceboo, ante Wäö në epënë guidönongä nänö angaïnö beyë waodäni mänïnö ante do ëwocadäni ingadänimpa. Ayë botö Mempo, Bitö ïïmaï cee, ante, Tömää ïinque cecebiimpa, ante botö ïmote nänö angaïnö baï ante do cedömo ïmopa. Botö Mempo botö ïmote da pönongaingä ingampa, ante wadäni botö cedïnö beyë do ëñënänimpa. 
Ayë botö Mempo botö ïmote në da pönongaingä ïñömö adobaï, Botö ebänö ceboo, ante apënecä ëñengadänimpa. Mïnitö guiquënë tömengä ingante adämaï ïmïni inte tömengä nänö tedepämo ince cöwë ëñënämaï ïmïnipa töö. 
Ayë botö Mempo botö ïmote da pönongä pönïmo ïmopa, ante mïnitö pönënämaï ïmïni inte ede tömengä nänö angaïnö ante entawënämaï quëwëmïni ïmïnipa. 
Wengonguï angä ëñëninque näni yewëmongainta edemö adömïni inte ede mïnitö, Mänïnö näni yewëmongainta amöni beyenque mönitö wënämaï möni quëwenguïnö gocemönimpa, ante pönëmïni ïmïnipa. Ïñempa mänintaa yewëmöninque botö ïmotedö ante apënedinque yewëmongadäni apa quëwëmïnii. 
Botö, Mïnitö wënämaï mïni quëwenguïnö ante pö ëedäni, äñömote mïnitö weetë Baa äninque botö weca pönämaï ïmïnipa,” ante Itota apënecantapa. 
Ayë apënedinque tömengä, “Waodäni botö ïmote waa adinque apënecedänimpa, ante änämaï ïmopa, angantapa. 
Ïñempa, Mïnitö ebänö cemïnii, ante botö do ëñëmopa. Wengonguï nänö waadete pönente entawënö mïnitö entawënämaï quëwëmïnipa, ante do ëñëmopa. 
Wengonguï angä ëñëninque botö weë pönïmo adinque mïnitö Baa ante botö ïmote pönënämaï ïmïnipa. Wacä guiquënë nämä äninque pongä ïninque mïnitö mäningä ingante Ao ante pönëmaïmïnipa, ante awedö. 
Mïnitö wacä ingä wacä ingä, Botö ïmote waa adinque waa apënecedänimpa, ante cemïni awedö. Incete mïnitö, Mönö Wengonguï në adocanque ingaingä ingampa, ante, Tömengä mönö ïmonte waa adinque apënececäimpa, ante cedämaï ïmïnipa. Mänömaï beyë mïnitö botö ïmote edö cete pönëmïni ïmïnii. 
Botö Mempo weca ongöninque mïnitö ïmïnitedö ante botö, Ïïnäni wëne wëne cedäni ïnänitapa, ante anceboimpa, ante mïnitö pönëmïnitawo. Mänömaïnö ante ede pönënämaï ïedäni. Weetë Möitee wodi nänö angaïnö ëñente beyenque mönö quëwengëimpa, ante pönëmïnipa. Ïñempa adocä Möitee wodi mïni në pönënongä ïñömö, Në wëne wëne cemïni ïmïnipa, ante ancecäimpa cemïnii. 
Mïnitö Möitee wodi ingante pönente baï adobaï botö ïmote pönencedömïnimpa. Ede tömengä botö ïmotedö ante yewëmongacäimpa. 
Möitee wodi nänö yewëmongaïnö ante pönënämaï ïmïni ïninque mïnitö edö cete botö apënedö ante ëñëninque pönenguïmïnii,” ante Itota mänïñedë ïinque apënegacäimpa. 
﻿Mänïnö ïinque apënete ate wanteyö ïñonte Itota wade godinque gäwapë Gadideapë näni ämë ëmëmäa tao gogacäimpa. Mänïmë Tibediapë näni ämë impa. 
Tömengä wogaa tao gocä adinque waodäni teiyënäni pö tee empo godänitapa. Tömengä, Acedänimpa, ante cedinque wëne wëne ïnäni ïnänite bamönengë cete odömongä do adïnäni inte godänitapa. 
Ayë Itota tömengä nänö ëmïñënäni ïnänite änanquidi ente mëicä eidinque tömënäni tömengä tönö të contadänitapa. 
Wodo penta gogaïöne, ante oodeoidi Patowa näni ëëmë ceöne oo pönï ingatimpa. 
Itota gomö ayongä waodäni teiyënäni tömengä weca pönäni adinque tömengä Pedipe ingante, —Mänïnäni waodäni beyë edönö gote päö godonte ëninque godömöni cenguïnänii, angantapa. 
Ede Itota ïñömö, Æbänö cebaïmoo, ante do ëñëningä inte mänïnö ante, Pedipe ebänö cequingää, ante acete ante angantapa. 
Pedipe weetë tömengä ingante, —Ïñempa päö ante tömänäni wedenque cencedänimpa, ante ocho apäicä cete beyë paga ëinta ëninque mänimpota godonte ëninque ede wïï eyepë ïmaimpa, angantapa. 
Ayë tömengä ëmïñengä Timönö Pegodo biwï Æntade ïñömö Itota ingante, 
—Mönitö weca në ongongä edëningä ïñömö tebada näni awënënïmö guiyä päö önompo ëmempoque tönö guiyä geye mëa pönï nëengä ingampa. Incete mänïï cenguï teiyënäni beyë edö cete eyepë ï, ante webopa. 
Angä ëñëninque Itota, —Mïnitö teiyënäni godongämë ongönäni ïnänite ämïni të contaedäni, angantapa. Tömengä nänö ämaï änäni ëñëninque waodäni önömecaque ïnö nanguï gaguïmë peyömö do të contadänitapa. Onguïñënäni ince önompo ëmempoque mïido ganca ïnäni inte të contadäni ingadänimpa. 
Itota päö ëninque, Wengonguï, Bitö waa pönï pönömi ente cenguïmöni, ante apënedinque tömengä nänö ëmïñënäni ïnänite godongä ëninque tömënäni weetë të contadäni ïnänite di mëñënäni cënänitapa. Ayë tömengä geye ëninque adobaï cecantapa. Tömänäni ïñömö näni cëïnënö ante eyepë cengadänimpa. 
Tömënäni tömo pönï cënäni ate tömengä ëmïñënäni ïnänite tömengä, —Cenguï näni ao më ao më ñönönï ee öñoncoo wote badämaï ingëimpa, ante pede weempo ö ëedäni. 
Angä ëñente cedinque në cënäni päö önompo ëmempoque tebada näni awënënïmö näni ao më ao më ñönönï ee öñoncoo ö ente da wënäni ate ede otodë tipempoga go mentodëa cenguï eyede da wënäni contagatimpa. 
Waodäni ïñömö Itota bamönengë nänö cedï adinque, —Näwangä ïingä ïñömö Wengonguï beyë në apënecä ingampa. Tömengä inguipoga Ponguingä, ante näni angaingä ïnongäimpa, ante tece änänitapa. 
Tömënäni, Bitö mönitö Awënë Odeye bacebiimpa, ante botö ïmote bei ongoncete ante ponce cedänipa, ante wedinque Itota wade godinque adocanque änanquidi weetë eigacäimpa. 
Gäwadecë pönï bayö tömengä ëmïñënäni ïñömö gäwapë yewedeca wei gogadänimpa. 
Itota angä ëñëninque mänïñömö wei wipodë guiidinque tömënäni, Gäwapë ëmëmäa Capënaömö näni quëwëñömö mönö taocëimpa, ante tece wogaa tao goyönäni dobe wëmö bayö Itota ayë tömënäni weca pönämaï ïnongäimpa. 
Ayë woboyë nanguï pëmente pöñö epë më conta më conta ceyonte, 
tömënäni wodo tinco quidömetodo wiyate ceyönäni Itota ïñömö wipo gämënö pöninque epë yedopë wënömënecapë dao dao pongä adinque ancai guïñënänitapa. 
Ancai guïñëñönänite Itota ïñömö tömënäni ïnänite, —Botö ïmopa. Guïñënämaï ïedäni, angantapa. 
Ante äñongä tömënäni Ao ante tömengä ingante wipodë ëninque tömënäni näni goïnëñömö ëmönaiya do tao gogadänimpa. 
Ïïmö ate teiyënäni gäwapë ïmë wedeca a ongönönänimpa. Ïninque tömënäni, Wipo adoque pönï mänïñömö wäï wocë incete Itota ïñömö mänimpodë guiidämaï ïñongante tömengä mïñë godäni adodänique guii wade tao godänitapa, ante adinque wedänitapa. 
Awënë Itota do Wengonguï ingante, Bitö waa pönï pönömi cenguïmöni, ante apënecä ate waodäni näni päö cënïñömö pancadäniya ayë ongönänimpa. Ñöwo ïñömö wapocoo Tibedia näni quëwëñömö wo cewodinque mänïñömö tömënäni näni cënïñömö eyequeï pönäni adänitapa. 
Ïninque Itota tönö tömengä nänö ëmïñënäni ede de änäni wedinque teiyënäni ïñömö wipodë guiite Capënaömö godinque Itota ante diqui diqui mincete ante wogaa gogadänimpa. 
Adodäni gäwapë ëmëmäa tao godinque tömengä ingä adinque, —Awënë në Odömömi ïmi eyedënö ïñömö pömitawo, änänitapa. 
Äñönäni Itota weetë, —Mïnitö ïmïnite näwangä ämopa. Mïnitö tömo pönï päö cënïmïni inte botö ïmote ante diqui diqui mince pömïnitapa töö. Weetë ede botö, Acemïnimpa, ante bamönengë cebo beyë mïnitö wïï pömïni awedö. 
Mïnitö, Mönö cenguï, ante encete ante cemïni incete inguipogaque mïni woquïnonque ante ence cedämaï quëwëedäni. Weetë ede, Mönö cenguï ïinque bayedë cenguï më öñongëimpa, ante cedinque mïnitö, Mönö wënämaï quëwenguinque gocemöimpa, ante pönente quëwëedäni. Botö në Waobo ëñagaïmo ïmo mänïï cenguï mïnitö ïmïnite pönömo encemïnimpa. Botö Mempo botö ïmotedö ante, Ïingä nö cecä ingampa, ante odömongacäimpa. 
Angä ëñëninque tömënäni tömengä ingante, —Mönitö, Wengonguï nänö cequïmämo ante cecete ante quïnö cequënëmöni ïmönii, ante wemönipa. 
Äñönäni Itota weetë, —Botö Wengonguï nänö në da pönongaïmo ïñömote mïnitö botö ïmote mïni wede pönënö ïñömö ede mänïnö Wengonguï nänö cedö impa, angantapa. 
Mänömaï beyë tömënäni godömenque tömengä ingante, —Bitö, Ëñencedänimpa, ante bamönengë bitö cedö ante ebänö cete odömömi adinque pönëmaïmönipa. Æbänö cequïmii, ante änewënänitapa. 
Mönö wëmëidi önömeca näni quëwëñedë cenguï mänää näni angaï cengadänimpa. Ïïmaïnö ante yewëmongatimpa. “Tömengä, Mïnitö cenguï, ante tömënäni ïnänite öönedë ïnö mäweë godongacäimpa,” ante näni yewëmongaïnö baï impa, ante apënedänitapa. 
Itota weetë tömënäni ïnänite, —Näwangä ämopa. Mïnitö ïmïnite öönedë mäweë cenguï në pönongaingä ïñömö tömengä wïï Möitee wodi ingacäimpa. Weetë botö Mempo ïñömö tömengä mïnitö ïmïnite öönedë näni näwä cenguï baï pönongä cencemïnimpa. 
Öönedë quëwente weë pongaingä ïñömö tömengä ïñömö, Cenguï baï ingampa, ante Wengonguï nänö në angaingä ingampa. Adocä inguipoga quëwënäni ïnänite, Mïni wantepiyë wënämaï quëwenguïnö ante pönongä ëninque quëwënänipa. 
Ante Itota apënecä ëñëninque tömënäni, —Awënë, ñöwo mänïï cenguï ïïmö ïñö ïïmö ïñö pönömi cëmönie. 
Äñönäni Itota godömenque apënedinque, —Botö ïñömö, Mïni quëwenguinque, ante mïni cenguï baï ïnömo ïmopa. Botö weca në pongä ïñömö cöwë cenguï gue ënënämaï baï quëwencecäimpa. Ayë botö ïmote në wede pönengä ïñömö cöwë tepë gëwënämaï baï quëwenguingä ingampa, ante apënecantapa. 
Ayë weetë, Mïnitö ïmïnite do botö änö baï impa. Botö ïmote do adïmïni incete mïnitö ayë wede pönënämaï ïmïnipa. 
Botö Mempo, Bitö quïnäni bacedänimpa, ante cedinque botö ïmote pönongä ëmo ïninque botö quïnäni në badäni inte tömënäni tömänäni ïñömö botö weca ede do pönänipa. Ayë ecämenque botö weca pöna ïnate, Botö weca pönämaï ïmipa, ante cöwë änämaï inceboimpa. 
Ede öönedë quëwëninque botö wïï tömëmo ämaï ceceboimpa, ante weë pontabopa. Weetë botö ïmote në da pönongaingä nänö ämaï ceceboimpa, ante weë pontabopa. 
Ayë botö ïmote në da pönongaingä botö ïmo nänö angaïnö ïñömö ïïmaï impa. Waodäni bitö quïnäni bacedänimpa, ante pönömo ëninque bitö quïnäni badinque adocanque ince wë womonte wënämaï incecäimpa. Weetë ïinque baquïöne ïñonte bitö, Ñäni ömëmöedäni, ämi ëñëninque bitö quïnäni tömänäni ede ñäni ömëmoncedänimpa. 
Ede botö Mempo nänö angaïnö ïñömö ïïmaï impa. Botö Wengonguï Wëmo ïñömote botö ïmote edemö adïnäni inte ede botö ïmote në pönënäni tömänäni cöwë wënämaï wantepiyë quëwencedänimpa. Mänömaïnö ante impa. Ayë ïinque baquïöne ïñonte botö mänïnäni ïnänite, Mïnitö ñäni ömëmöedäni, ämo ate ömëmoncedänimpa. Itota mänömaï apënecantapa. 
Apënecä ëñëninque oodeoidi ïñömö, Tömengä, “Botö cenguï baï ïmopa, ante öönedë ïnö weë pontabopa,” angampa, ante tömengä ingantedö ante tece pïinte tedewënänitapa. 
Tömënäni, —Ïingä ïñömö wïï Ootee wengä Itota ingantawo. Tömengä mempo tönö wäänä wïï mönö adöna ïnatawo. Tömengä edö cete, Botö öönedë quëwente weë pontabopa, angä änewëë. 
Ante pïïñönäni Itota weetë, —Mïnitö nämanque godongämë pïinte tededämaï ïedäni. 
Botö Mempo botö ïmote në da pönongaingä wïï pönö cecä baï ecämenque ince botö weca pönämaï incedongäimpa. Ayë ïinque baquïöne ïñonte botö weca në pongä ingante, Ñäni ömëmöe, ämo ñäni ömëmoncecäimpa. 
Wengonguï beyë në apënegaïnäni näni yewëmongaintaa ïïmaï ante yewëmongadänimpa. “Wengonguï waodäni tömänäni ïnänite odömonte apënecä ëñencedänimpa.” Botö Mempo apënecä në ëñënäni ïñömö tömengä nänö odömonte apënedö ante në ëñënäni ïnönäni ïninque tömënäni tömänäni botö weca pönänipa, ante Itota apënecantapa. 
Ayë apënedinque, “Mïni waocabo tömämïni ince botö Mempo ingante cöwë adämaï ïmïnitapa. Botonque ïñömö Wengonguï weca në quëwente pömo inte botö Mempo ingante në adïmo ïñömö adoboque pönï ïmopa. 
Mïnitö ïmïnite näwangä ämopa. Botö ïmote në wede pönengä ïñömö tömengä cöwë wantepiyë nänö quëwenguïmämo do entawente quëwengä ingampa. 
Botö ïñömö, Mïni quëwenguinque, ante mïni cenguï baï ïmopa. 
Mïni wëmëidi önömeca quëwëñedë cenguï mänää näni angaï cengaïnäni incete ede do wengadänimpa. 
Botö ïñömö cenguï baï ïnömo inte öönedë quëwente weë pömo ïmopa. Ïninque waocä, Cenguï cente baï quëwengëimpa, ante botö ïmote pönengä ïninque tömengä cöwë wënämaï quëwëmaingampa. 
Botö cenguï baï ïmo inte öönedë quëwengaïmo ince weë pontabopa. Æcänö cenguï cente baï botö ïmote pönëna tömengä ïñömö cöwë wënämaï quëwencecäimpa. Ïï cenguï botö godonguï botö nämä baö impa. Inguipoga quëwënäni ïnänite, Mïnitö quëwenguïmïni, ante botö nämä baö ince godonceboimpa,” ante Itota mänömaï apënecantapa. 
Mänïnö angä ëñente wedinque oodeoidi näni cabo ïñömö godongämë nämanque tededinque weetë godö weetë godö änewënänitapa. —Mäningä ïñömö mönö ïmö tömengä nämä baö edö cete pönongä cenguïmönii. 
Ante tedewëñönäni Itota weetë tömënäni ïnänite, —Mïnitö ïmïnite näwangä ämopa. Botö Waobo ëñagaïmo ïñömote mïnitö botö baö cënämaï inte botö wepë bedämaï ïmïni ïninque edö cete Wengonguï wantepiyë nänö quëwenguïmämo entawëmïni inguïmïnii. 
Botö baö në cengä ayë botö wepë në becä tömengä ïñömö Wengonguï wantepiyë nänö cöwë quëwenguïmämo do entawente quëwengä ingampa. Ayë ïinque baquïöne ïñonte botö mäningä ingante, Bitö ñäni ömëmöe, ämo ñäni ömëmoncecäimpa. 
Ede botö baö näwä cenguï baï impa. Ayë botö wepë näwä bequï baï impa. 
Botö baö në cengä inte ayë botö wepë në becä ïñömö tömengä botö nempo ee quëwënongä ingampa. Ayë adobaï tömengä botö ïmote entawënongä ingampa. 
Botö Mempo në Quëwënongä inte botö ïmote da pönongä pönïmo ïmopa. Tömengä pönö cecä ate quëwëmo ïmopa. Botö ïmote në cengä ïñömö adobaï botö cebo beyenque quëwencecäimpa. 
Botö cenguï baï ïmo inte öönedë weë pönïmo ïñömö mänïï cenguï baï ïmopa. Mönö wëmëidi cenguï mänää näni angaï cengaïnäni ince ede do wengadänimpa. Weetë ñöwo weë pömo ïñömote, Cenguï impa, ante në cënongä ïñömö tömengä cöwë wënämaï quëwencecäimpa, ante Itota apënegacäimpa. 
Tömengä mänïnö ante Capënaömö näni quëwëñömö näni odömöincönë ongöninque tömënäni ïnänite odömonte apënegacäimpa. 
Mänïnö odömonte apënecä ëñëninque tömengä ëmïñënäni nanguï ïnäni, —Tömengä nänö odömonte apënedïnö ïñömö waadedämaïnö impa. Ede ecänö ëñëmaïnaa, ante änänitapa. 
Mänïnö nänö odömonte apënedïnö ante tece pïinte tedewënäni wedinque Itota tömënäni ïnänite, —Mïnitö botö änïnö ante oda cemïni inte pïïmïni ïmïnitawo, angantapa. 
Ayë godömenque apënedinque, Botö Waobo ëñagaïmo ïmo öönedë quëwente weë pongaïmo inte adodö adoyömö eibo adinque mïnitö ebänö ante ämaïmïnii. 
Wengonguï Önöwoca pönö cecä beyenque waocä quëwengä ïninque tömengä baonque nänö ëñayö beyenque edö cete quëwëmaingää. Botö Wengonguï Önöwoca tönö apënedinque mïnitö ïmïnite botö apënedïnö beyë mïnitö önöwoca ëwocate quëwencemïnimpa. 
Incete mïnitö weca pancadäniya ïñömö botö ïmo pönënämaï ïnänipa töö, ante Itota apënecantapa. Ede tömënäni weca ecänö tömengä ingante pönënämaï ingää, ante Itota do ëñënongäimpa. Ayë tömengä ingante në godö odömonguingä ecänö ïmaingää, ante tömengä adobaï do ëñënongäimpa. 
Itota godömenque apënedinque, —Botö mänïï beyë mïnitö ïmïnite do antabopa. Botö Mempo wïï pönö cecä baï ecämenque ince botö weca pönämaï incedongäimpa, ante apënegacäimpa. 
Mänïöne ganca tömengä mïñë në godäni ince nanguï ïnäni wade godinque tömengä mïñë ayë tee empo godämaï ingadänimpa. 
Tömënäni wade godäni adinque Itota önompo tipempoga go mëa ganca ïnäni ïnänite, —Mïnitö diyë ebänö cequïmïnii. Mïnitö tömënäni baï adobaï botö ïmote ëmö cete, Wade goïnëmönipa, ämïnitawo. 
Äñongä Timönö Pegodo weetë, —Awënë, ecänö mïñë gobaïmönii. Wacä mönitö ïmönite në ëmïñengä ïñömö ede de angampa. Wantepiyë wënämaï möni quëwenguïnö ante ebänö gocemönimpa, ante weyömöni bitö ïñömö në apënebi ïmipa. 
Bitö ïñömö Wengonguï nänö da pönönömi inte tömengä nänö Teiyë Waëmö ïnömi ïmipa, ante pönëmöni inte ëñëmönipa. 
Ante apënecä ëñëninque Itota, —Mïnitö önompo tipempoga go mëa ganca ïmïni inte wïï botö apente ënömïni ïmïnitawo. Incete mïni cabo ince adocanque ïñömö wëne quï ingampa, ante apënegacäimpa. 
Timönö Icadiote wengä Codaa ingantedö ante Itota mänömaï angacäimpa. Tömengä önompo tipempoga go mënaa näni cabo adocanque ïnongä incete ayë ate Itota ingante odömonte në godonguingä ïnongäimpa. 
﻿Ayë ate Itota Gadideabe tömäme wayömö wayömö gocä ingacäimpa. Oodeabe ïñömö oodeoidi awënëidi botö ïmote wënonce cedänipa, ante wedinque Itota, Oodeabe wïï goïnëmopa, ante mänïöme godämaï ïnongäimpa. 
Oodeoidi, Mönö wëmëidi oncontaicoo mënöninque quëwengadänimpa, ante pönëninque tömënäni ëëmë oo pönï ingatimpa. 
Itota biwïidi tömengä ingante, —Bitö ëmïñënäni bitö bamönengë cebi acedänimpa, ante cecete ante bitö ïñömö ongönämaï inte weetë Oodeabe goquënëmi ïmipa. 
Waodäni tömänäni ayönäni cebo edonque acedänimpa, ante ceïnengä ïñömö tömengä wïï awëmö cecampa. Bitö mänïï cedïnö do cebi inte waodäni tömänäni bitö ïmite edonque pönï acedänimpa, ante odömonte cee, ämönipa. 
Ede tömengä biwïidi ince tömengä ingante pönënämaï ïnäni ïnönänimpa. 
Mänömaï beyë Itota tömënäni ïnänite, —Botö wïï ñöwo goquënëmo ïmopa. Mïnitö guiquënë eyedëmë gomïni ince cöwë waa impa. 
Inguipogaque quëwënäni mïnitö ïmïnite edö cete pïinte badänii. Weetë botö tömënäni ïnänite, Mïnitö wëne wëne cemïni ïmïnipa, ante apënebo beyë tömënäni botö ïmo pïïnänipa. 
Mïnitö ëëmë cedäni weca eite goedäni. Botö goquïöne wïï eyepë impa, ante pönëninque botö ayë mänïmë cedäni weca godämaï ïmopa. 
Mänïnö äninque tömengä godömenque Gadideabe ongonte quëwengacäimpa. 
Incete tömengä biwïidi ëëmë ante godäni ate tömengä adobaï godinque wïï waodäni näni ayömö gocampa. Weetë awëmö gocantapa. 
Ayë näni ëëmë ceyömö oodeoidi awënëidi ïñömö, —Mäningä onguïñengä eyömönö ingää, ante tömengä ingante ante diqui diqui minte wee wänönänitapa. 
Teiyënäni ponte a ongönäni godongämë nämä tededinque tömengä ingantedö ante wente wente tededänitapa. Pancadäniya, “Tömengä waa cecä ingampa.” Äñönäni wadäni ïñömö, “Baa, mäningä waodäni ïnänite wapiticë mäodinque, Oda cequïnänimpa, ante cecä ingampa,” ante apënedönänimpa. 
Oodeoidi awënëidi ïnäni adinque guïñente wedinque wadäni tömänäni tömengä ingantedö ante waodäni ëñëñönäni apënedämaï ïnönänimpa. 
Tömënäni ëëmë do ceyedë Itota ïñömö Wengonguï oncö ñënencönë yabecönë eite pö guiidinque waodäni ïnänite mä odömonte apënecä ëñengadänimpa. 
Tömengä odömonte apënecä ëñëninque oodeoidi ancai guïñëninque, —Æbänö cete nanguï ëñengä ingää. Ede tömengä ecoeda adämaï ïnongä ingampa. 
Äñönäni Itota weetë, —Botö odömonte apënedö ante wïï nämä pönëninque odömonte apënebo ïmopa. Weetë Wengonguï botö ïmote në da pönongaingä nänö angaïnö ante odömonte apënebopa. 
Mïnitö, Wengonguï nänö angaïnö ante Itota odömonte apënecampa, ante pönëmïnitawo. Weetë, Nämä pönëninque Itota odömonte apënecampa, ante pönëmïnitawo. Ïñempa waocä, Wengonguï nänö ämaï ceceboimpa, ante ecänö änaa tömengä ïñömö, Æcänö angä ëñëninque Itota odömonte apënecää, ante do ëñencecäimpa. 
Në nämä pönëninque apënecä ïñömö tömengä nämä ante, Botö ïmo waa acedänimpa, ante aïnente apënecä ingampa. Weetë ede, Botö ïmo në da pönongainganque ingante waa acedänimpa, ante në aïnente cecä ïñömö tömengä ede në nö cete quëwënongä ingampa. Adocä, Waodäni oda cequïnänimpa, ante tömënäni ïnänite wïï wapiticë mäocä ingampa, ante Itota apënecantapa. 
Ayë apënedinque, “Wengonguï nänö wee angaïnö ante Möitee wodi wïï mïnitö beyë ante yewëmongacäï. Incete mïnitö tömämïni Wengonguï nänö wee angaïnö adinque ëñente cedämaï ïmïnipa töö. Mïnitö quïnante botö ïmote, Wënöïnëmönimpa, ante pönëninque cemïnii.” 
Ante awënëidi ïnänite äñongante nanguï ïnäni adoyömö ongönäni weetë, —Bitö wëne tönö cebi ïmipëë, ante tömengä ingante äninque, Bitö ïmite ecänö wënöïnente cecää. 
Ante änäni ëñëninque Itota godömenque tömënäni ïnänite, —Guëmanguïöne ïñonte botö adopoque bamönengë cebo adinque mïnitö tömämïni ancai guïñente wemïnipa ede. 
Möitee wodi ïñömö, Mïnitö wëñengä ëñacä ate önompo ëmempoque go mëönaa go adoöneque ïñonte mänïöne tömengä yabeque ëö togencemïnimpa, ante mïnitö ïmïnite odömonte apënegacäimpa. Wïï Möitee wodi mänömaï mä cecä ingacäimpa. Weetë wëënëñedë ince mïnitö wëmëidi do adodö cegadänimpa. Incete Möitee wodi, Mänïöne ïñonte ëö togencemïnimpa, ante pönö angä beyenque mïnitö guëmanguïöne ï incete mïnitö wëñengä onguïñengä ingante ëö togëmïni ïmïnipa töö. 
Möitee wodi nänö wee yewëmongaïnö wido cedämaï ingëimpa, ante cedinque mïnitö guëmanguïöne ïñonte ede wëñengä onguïñengä ingante do ëö togëmïnipa. Incete ede guëmanguïöne ïñonte botö wëne wëne ïningä ingante ämo ate tömengä baö tömäñö waa bacä beyenque quïnante botö ïmote pïïmïni ïmïnii. 
Waocä wabänö nänö cedï wëne wëne ï, ante pönëninque edemö ëñënämaï ïmïni inte mïnitö tömengä ingä, Bitö wëne wëne cebi ïmipa, ante apente änämaï ïedäni. Weetë, Æbänö ï, ante edemö ëñëninque nöingä ante ancemïnimpa, ante Itota mänömaï apënegacäimpa. 
Mänömaï beyë Eedotadëë quëwënäni pancadäniya, —Mäningä ingante wënömöni wencecäimpa, ante awënëidi wïï änänitawo, ante mänïñedë tece tedewënänitapa. 
Aedäni, tömengä ïñömö edonque pönï a ongöninque waodäni ïnänite apëneyongä ince mönö awënëidi tömengä ingante änämaï pe wëënete ïnänipa töö. Tömënäni wabänö, Mäningä ïñömö näwangä Codito mönö änongä ingampa, ante pönënänitawo. 
Ïñempa, Mäningä onguïñengä eyömönö quëwente pongä ingää, ante do ëñëmöpa. Mönö Codito, Në Ponguingä, ante näni angaingä ïñömö eyömönö quëwente pongää, ante mönö waocabo tömämö ince ëñënämaï inguïmö ïmompa, änänitapa. 
Ayë Itota Wengonguï oncö ñënencönë yabecönë odömonte apënedinque aa pecantapa. —Ao, Botö ebodö ïmoo, ante mïnitö ëñëmïniyaa. Ayë botö, Æyömönö quëwente pömoo, ante mïnitö adobaï ëñëmïniyaa. Botö wïï nämä pönëninque pontabopa. Botö ïmote në da pönongaingä näwangä ïnongä ingampa. Mïnitö, Tömengä ebänö ingää, ante ëñënämaï ïmïnipa töö. 
Botö weetë ede tömengä weca quëwëmo ïñömote tömengä botö ïmote da pönongä pönïmo inte ede botö ïñömö ede tömengä ingante do agaïmo ïnömo ïmopa, angacäimpa. 
Mänïnö angä ëñëninque tömënäni, Quïnö cete tömengä ingante bei ongonguïmönimpa, ante pönengadänimpa. Incete tömengä nänö wenguïöne wïï eyepë ï beyë tömengä ingante ö ënämaï ingadänimpa. 
Teiyënäni adoyömö pö ongönäni weca ongöninque nanguï ïnäni tömengä ingante wede pönënänitapa. Tömënäni, —Mäningä onguïñengä ïñömö nanguï bamönengë cecä ïnongäimpa. Mönö Codito ïñömö tömengä pongä ate godömenque bamönengë cequingä ingantawogaa. 
Teiyënäni mänïñömö ongönäni ïñömö Itota ingantedö ante mänömaïnö ante wente wente tedeyönäni Paditeoidi ëñënänitapa. Ayë, Wengonguï quï, ante në godönäni ñënënäni tönö Paditeoidi ïñömö Wengonguï oncö ñënencö wee wänönäni ïnänite, Mïnitö goedäni. Tömengä weca godinque tömengä ingante bei ongonte ente pöedäni, änänitapa. 
Itota godömenque apënedinque, —Mïnitö weca wanteyö quëwëninque botö ayë ate botö ïmote në da pönongaingä weca ocë ëmente goceboimpa. 
Botö ocë ëmente gobo ate mïnitö botö ïmote ante diqui diqui mïmïni incete adämaï inguïmïni ïmïnipa. Ayë botö go quëwëñömö mïnitö adoyömö edö cete ponguïmïni ïmïnii. 
Angä ëñëninque oodeoidi awënëidi nämanque tededänitapa. —Mäningä, Goceboimpa, ante edönö goyongante mönitö diqui diqui mïninque adämaï inguïmöni ïmönii. Tömengä, Ede mönö guiidënäni do panguïmë godinque guidiegoidi weca wayömö wayömö näni quëwëñömö tömengä wabänö goquingää. Ayë guidiegoidi mänïñömö quëwënäni ïnänite odömonte apënebo ëñencedänimpa, ante apënequingää. 
Tömengä ïñempa, “Botö ïmote ante diqui diqui mïmïni incete mïnitö botö ïmote adämaï inguïmïni ïmïnipa, angampa töö. Ayë, Botö go quëwëñömö mïnitö adoyömö dice ponguïmïniyaa,” ante mänïnö ante ebänö ante apënecantawo, angadänimpa. 
Ayë tömënäni näni ëëmë ïinque ceöne ïñonte, Ñënë ëëmë impa, ante godömenque nanguï ceyönäni Itota ïñömö engë gantidinque yede yede tedecantapa. —Në gëwente wecä ïñömö tömengä botö weca poncecäimpa. Ayë botö tönö godongämë bececäimpa. 
Æcämenque botö ïmote në wede pönengä ïñömö tömengä quëwenguïmë ente entawencecäimpa. Ayë waëmö epë tayömö ta gote cegömë baï tömengä adobaï tömengä nänö entawënö godonte baï cedinque, Wadäni bete baï quëwencedänimpa, ante godö cececäimpa. Wengonguï angä ëñente näni yewëmongaïnö baï ante mänömaïnö ante impa. 
Mänömaïnö ante Itota ïñömö, Botö ïmote në wede pönënäni inte ayë ate Wengonguï Önöwoca ingante ente entawenguïnäni ïnänipa, ante pönëninque mäningä Wengonguï Önöwoca ingantedö ante apënegacäimpa. Ede Itota ayë wënämaï inte öönedë ocë ëmente eidämaï nänö ïñedë Wengonguï ïñömö Teiyë Waëmö Önöwoca ingante ayë da pönönämaï ïnongäimpa. 
Mänïnö nänö änö ëñëninque waodäni pancadäniya, —Näwangä impa. Mäningä ïñömö, Wengonguï beyë në apënecä në Ponguingä, ante näni angaingä adocä ïnongä ingampa. 
Ante äñönäni wadäni guiquënë, —Mönö Codito në Ponguingä, ante näni angaingä mäningä ingampa. Änäni ëñëninque weetë wadäni, —Mönö Codito edö cete Gadideabe quëwente pongä ingää, änänitapa. 
Ïñempa mönö Codito ïñömö Awënë Dabii pëingä inguingäimpa. Ayë Bedëë Dabii nänö quëwengaïñömö adoyömö ëñaquingä ingampa, ante Wengonguï angä ëñente näni yewëmongaïnö ongö adämaï ïmïnitawo. 
Angä ëñëninque waodäni, Itota ecänö ingää, ante mänömaï wadö wadö ante pönente tedewengadänimpa. 
Pancadäniya, Tömengä ingante bei ongöïnëmönipa, änäni incete tömengä ingante bei ongonte ënämaï ingadänimpa. 
Wengonguï oncö teiyë waëmö oncönë wee wänönäni ïñömö, Wengonguï quï, ante në godönäni ñënënäni tönö Paditeoidi weca ocë ëmente pönänipa. Ocë ëmente pönäni adinque tömënäni, —Quïnante tömengä ingante ente pönämaï ïmïnii. 
Ante äñönäni wee wänönäni weetë, —Mäningä onguïñengä waa apënecä baï ecänö adobaï tedecä ïñömö ede de angampa. 
Änäni ëñëninque Paditeoidi guiquënë, —Tömengä mïnitö ïmïnite adobaï wapiticë mäocä oda cete gobaïmïni bamïnitawo. 
Äninque tömënäni godömenque, Awënëidi ince Paditeoidi ince adocanque tömengä ingante pönengä ingantawogaa. 
Nanguï ïnäni ïñömö ongönäni guiquënë tömënäni në önönänique inte Wengonguï nänö wee angaïnö ante ëñënämaï ïnäni inte tömengä ingante pönënäni ïnänipa. Mänömaï beyë tömënäni Wengonguï nänö pangaïmämo ante wequïnäni ïnänipa. 
Nïicodemö ïñömö wëënëñedë Itota weca në godingä adobaï tömënäni baï Paditeocä ïnongä inte apënecantapa. 
—Waocä, Æbänö ceboo, ante nämä beyë wee änämaï ïñongante mönö, Tömengä ingante pangëimpa, ante edö cete apente anguïï. Ede, Wee änämaï ïñongante pangëimpa, ante dice wee yewëmongadänïñaa. 
Ante äñongä tömënäni, —Bitö adobaï Gadideabe quëwente ponte baï tedebipëë. Wengonguï beyë näni yewëmongainta ae. Adinque bitö, Wengonguï beyë në apënecä wïï Gadideabe quëwente pongä ingampa, ante do ëñencebiimpa, ante angadänimpa. 
Mänïnö änäni ate tömänäni oncönë ocë ëmente gogadänimpa. 
﻿Itota guiquënë Odibowenquidi näni anquidi gocantapa. 
Ïïmö ate ñäö bayedë tömengä Wengonguï oncö ñënencönë yabecönë weetë pö guiicä adinque waodäni tömänäni tömengä nänö ongöñömö goto pönäni adinque Itota tömënäni ïnänite odömonte apënecete ante të contacantapa. 
Mänïñedë onquiyengä adocanque tömengä nänöogengä ïnämaï ïñongante wacä onguïñengä tönö tece godö guëa mongä adäni ate në odömönäni tönö Paditeoidi ïñömö mäningä onquiyengä ingante ente pönänitapa. Tömengä ingante teceguedë gö cedäni ongöñongä 
tömënäni Itota ingante, —Awënë në Odömömi ïmi, ïingä onquiyengä ïñömö wacä ingante tece godö guëa mongä adäni wemönipa. 
Wengonguï nänö angaïnö ante Möitee wodi ïïmaï ante wee yewëmongacäimpa. Onquiyënäni mäningä onquiyengä baï cedäni ïñönänite mïnitö tömënäni ïnänite dicaca tacamïni wencedänimpa. Bitö guiquënë quïnö ämii. 
Mänïnö ante tömënäni ïñömö, Æbänö apënecää, äninque, Wabänö pancadea wapiticë tedececäimpa, ante cedänitapa. Ede wapiticë tedecä ïninque mönitö, Adocä wëne wëne cecä ingampa, ante ancemönimpa, ante cedänitapa. Itota guiquënë ede weëninque onguipoga tömengä önongompoga yewëmongacäimpa. 
Tömënäni godömenque tömengä ingante ëñencete ante äñönäni Itota engë gantite tömënäni ïnänite, —Mïnitö weca adocanque ongöninque në wëne wëne cedämaï ingä ïninque mäningä täno onquiyengä ingante, Wenguïmi, ante dicaca tacacecäimpa, ante angantapa. 
Äninque weetë ede weëninque onguipoga yewëmongacäimpa. 
Mänïnö angä në ëñënäni ïñömö adocanque wade go wacä wade go wacä wade go tömänäni wade godänipa. Picënäni täno wade godäni ayë wadäni wade godänitapa. Tömänäni de godäni adinque Itota adocanque ee ongöñongä onquiyengä ayë adoyömö në gongengantapa. 
Itota engë gantidinque onquiyengä ingante, —Æyömönö ïnänii. Bitö ïmite apente äninque tacadämaï ïnänitawo. 
Äñongä tömengä weetë, —Awënë, tömänäni mänömaï cedämaï ïnänitapa. Angä ëñëninque Itota, —Botö adobaï bitö ïmite apente äninque tacadämaï inceboimpa. Ñöwo goe ämopa. Bitö wëne wëne cete quëwënïmämo ñimpo cete waa quëwëe, angacäimpa. 
Ayë Itota weetë waodäni ïnänite apënedinque, —Botö ïñömö inguipoga quëwënäni beyë ñäö baï ïmodö anguënë. Æcänö botö mïñë tee empo goda tömengä wëmö ïñömö cöwë cegönämaï ingampa. Weetë tömengä nänö quëwënö taadö edonque acecäimpa, ante botö tömengä beyë ñäö baï ïmopa, ante apënecantapa. 
Paditeoidi guiquënë tömengä ingante, —Bitö ïñömö nämä äninque, Æbänö ïmoo, ante apënebi ïmipa töö. Mänömaï nämanque ante apënebi beyë bitö änïnö önonquedö ante impa, ämönipa, pïïnänitapa. 
Itota weetë, —Botö ïñömö nämä äninque, Æbänö ïmoo, ante apënebo ince botö apënedö näwangä impa. Ede, Botö eyömönö quëwente pömo ïmoo, ante ayë, Ædönö gobo ïmoo, ante do ëñëmopa. Mïnitö guiquënë, Botö eyömönö quëwente pömoo ïmoo, ante ayë, Ædönö gobo ïmoo, ante wïï ëñëmïnipa töö. 
Waodänique, Ïïmaï ceedäni, ante näni wee ante cegaï baï mïnitö wacä ingante apente ämïni ïmïnipa. Botö guiquënë waodäni tömänäni ïnänite adinque, Æcänö waa cecantawo, ante, Æcänö wëne wëne cecantawo, ante apente änämaï ïmopa. 
Incete botö mänömaï apente ämo baï, Æbänö apente ämoo, ante pönëninque tömëmo nö ante apente ämopa. Ede wïï botonque apente ämopa. Weetë botö Mempo botö ïmote në da pönongaingä ïñömö tömengä ïñömö botö tönö godongämë cecä ate apente ämopa. 
Mïnitö mïni wee yewëmongaintaa ïïmaï ante wee yewëmongatimpa. Mënaa onguïñëna në adïna inte tömëna näna adïnö ante apëneda ëñëninque mïnitö weetë, Nö impa, ante ëñencemïnimpa. 
Botö ïñömö nämä äninque, Æbänö ïmoo, ante apënebo ïmopa. Ayë botö Mempo botö ïmote në da pönongaingä ïñömö tömengä botö ïmotedö ante, Æbänö ingää, ante adobaï apënecä ëñencemïnimpa. 
Angä ëñëninque tömënäni tömengä ingante, —Bitö Mempo eyömönö quëwengää. Äñönäni Itota weetë, —Mïnitö ïñömö, Botö ince ebänö ïmoo, ante, Botö Mempo ince ebänö ingaingä ingää, ante ëñëmïni ïmïnitawogaa. Botö ebodö ïmoo, ante ëñëmïni inte baï mïnitö, Botö Mempo ebänö ingaingä ingää, ante adobaï ëñëmïni incedömïnimpa, ante apënegacäimpa. 
Itota Wengonguï oncö ñënencönë yabecönë go guiidinque, Wengonguï quï, ante näni da wencade gäänë ongonte apënedinque mänïnö ante apënegacäimpa. Incete tömengä nänö wenguïöne wïï oo pönï ï beyenque tömengä ingante bei ongonte ënämaï ingadänimpa. 
Itota weetë tömënäni ïnänite äninque, —Botö wade goquïmo ïmopa. Gobo ate mïnitö botö ïmote ante diqui diqui minguïmïni ïmïnipa. Mïnitö wëne wëne cedömïni inte wencemïnimpa. Botö goquïñömö mïnitö edö cete ponguïmïnii, angantapa. 
Mänïnö beyë oodeoidi awënëidi, Tömengä ïñömö, Botö goquïñömö ante mïnitö edö cete ponguïmïnii, ante quïnante angää. Tömengä nämä ince, Wënonguïmo, ante pönëninque ïïmaï angantawo, ante änänitapa. 
Itota godömenque, —Mïnitö ïñömö inguipoga quëwëmïni ïmïnipa. Botö guiquënë öönedë quëwente pömo ïmopa. Mïnitö ïñömö ïï inguipogaque näni quëwencabo tönö adomïni ïmïnipa. Botö guiquënë ïï inguipogaque näni quëwencabo tönö adobo ïnämaï ïmopa. 
Mänömaï beyë botö, Mïnitö wëne wëne cedömïni inte wencemïnimpa, ante mïnitö ïmïnite apënetabopa. Botö, Æbänö ïmoo, ante ämo ëñëninque pönënämaï ïmïni ïninque mïnitö wëne wëne cedömïni inte nö wëmaïmïnipa. 
Ante apënecä ëñëninque tömënäni, —Æbidö ïmitawo. Ante äñönäni Itota weetë, —Botö do mïnitö ïmïnite, Æbodö ïmoo, ante në änïmo ïmopa. 
Botö mïnitö ïmïnitedö ante nanguï anguënëmo ïmopa. Mïnitö ïmïnitedö ante ämo baï mänïï botö änö mïni apente anguinque ïmaimpa. Incete botö ïmote në da pönongaingä ïñömö tömengä nöingä inte tömengä, Quïnö botö ïmote angää, ante botö ëñënïnö ante botö adodö ante inguipoga quëwënäni ïnänite apënebo ïmopa, angantapa. 
Incete tömënäni, Itota tömengä Mempo ingantedö ante mönitö ïmönite apënecampa, ante ëñënämaï ingadänimpa. 
Mänömaï beyë Itota, —Botö Waobo ëñagaïmo ïñömote mïnitö botö ïmote awäa timpodinque tïwadinque gö cemïni wegöñömo mïnitö mänïñedë ede, Botö ebodö ïmoo, ante ëñencemïnimpa. Ayë botö nämä pönëninque cedämaï ïmopa. Weetë Wempo nänö odömonte apënedö ante botö ïmote apënecä botö ëñënïnö ante adodö ante apënebopa, ante mïnitö adobaï mänïñedë ëñencemïnimpa. 
Botö ïmote në da pönongaingä botö ïmote ëmö cedämaï inte cöwë botö tönö godongämë ongongä ingampa. Ede botö cöwë, Æbänö cebo ate tömengä waa aquingää, ante cebopa, ante Itota apënegacäimpa. 
Mänïnö äñongä nanguï ïnäni ïñömö tömengä ingante pönengadänimpa. 
Oodeoidi pancadäniya në pönënäni ïñönänite Itota ïñömö, —Mïnitö cöwë botö odömonte apënedïnö baï cemïni ïninque botö mïñë nö gomïni ïmaïmïnipa. 
Ayë botö änö nöïnö impa, ante ëñencemïnimpa. Mänïnö nö botö änö beyenque mïnitö ñimpo cete quëwencemïnimpa. 
Ante äñongä tömënäni weetë, —Mönitö ïñömö Abadäö nänö pëïmöni ïmöni inte mönitö cöwë waocä ecämenque beyenque në cemöni ïnämaï intamönipa töö. Bitö ïñömö, Wacä beyenque mïnitö godömenque cedämaï inte ñimpo cete quëwencemïnimpa, ante edö cete ämii. 
Äñönäni Itota weetë, Mïnitö ïmïnite näwangä ämopa. Në wëne wëne cecä ïñömö tömengä wacä beyenque cete në quëwengä baï wedongä inte ede tömengä nänö wëne wëne cegaïnonque ante cedinque edö cete aamö cete goquingää. 
Wacä beyenque cete në quëwengä ïñömö tömengä awënë näni wencabo tönö wïï cöwë godongämë quëwengä ingampa. Awënë wengä guiquënë tömengä mempo tönö näna wencaya ïna beyenque tömengä awënë tönö cöwë guëa quëwengä ingampa. 
Mänömaï beyë Wengonguï Wengä mïnitö ïmïnite ñimpo cecä ïninque mïnitö nö ñimpo cete quëwëninque wacä beyenque në cecä baï ïnämaï inte quëwenguïmïni ïmaïmïnipa. 
Mïnitö ïñömö Abadäö nänö pëïmïni ïmïnipa, ante do ëñëmopa. Incete botö änö ante mïmönë entawënämaï quëwëmïni beyë mïnitö botö ïmote, Wënömöni wencecäimpa, ante pönëmïni ïmïnipa. 
Botö ïñömö botö Mempo weca tömëmo adïnö ante mïnitö ïmïnite apënebo ïmopa. Mïnitö guiquënë mïni mempo nänö angaïnö mïni ëñënïnö ante cemïni ïmïnipa. 
Ante apëneyongä tömënäni weetë, —Abadäö mönö docä mempo ingaingä ingampa. Änäni ëñëninque Itota, —Mïnitö nö Abadäö wëmïni inte baï mïnitö tömengä nänö cegaïnö baï adobaï cecedömïnimpa töö. 
Ñöwo ïñempa botö, Wengonguï näwangä nänö angaïnö ante botö ëñënïnö ante mïnitö ïmïnite në apënebo ïñömote mïnitö, Mönitö ebänö cete wënömöni wenguingää, ante pönëmïni ïmïnipa. Abadäö mänïï mïni cegaï baï cedämaï ingacäimpa. 
Mïnitö ïñömö tömëmïni mempo nänö cegaï baï adobaï cedömïni ïmïni awedö. Äñongante tömënäni, —Mönitö wïï wegöwë wëmöni ïmönipa töö. Wengonguï ince tömengä adocanque mönitö Mempo ïnongäimpa. 
Änäni ëñëninque Itota tömënäni ïnänite, —Wengonguï näwangä mïnitö Wempocä ingä baï mïnitö botö ïmote waadete pönencedömïnimpa. Ede botö Wengonguï weca quëwente mïnitö weca ñöwo weë pontabopa. Botö wïï nämä pönëninque pontabopa. Weetë tömengä botö ïmote da pönongä pongaïmo ïmopa. 
Mïnitö ïmïnite botö quïnö apëneboo, ante mïnitö quïnante ëñënämaï ïmïnii. Ede botö änö ante, Quïnö apëneboo, ante mïnitö babetamö ïnäni baï ïnömïni inte edö cete ëñenguïmïnii. 
Wëne ïñömö mïnitö mempo ïnongäimpa. Ayë mïnitö mempo nänö ceïnëwënö ante mïnitö adodö ante, Mönitö ceïnëmönipa, ante cemïnipa. Wëënëñedë inguipoga mä badöñedë tömengä, Botö wënonguïmo, ante do entawengä ingacäimpa. Tömengä, Quïnö näwangä impa, ante cöwë änämaï ingampa. Ayë ede, Quïnö änö nöïnö impa, ante tömengä entawënämaï ïnongäimpa. Adocä babe tededinque tömengä babe nänö entawënonque ante tedewengä ingampa. Ede tömengä në babe änongä ingampa. Ayë tömengä ïñömö mä babe angaingä ingampa. 
Incete botö näwangä ämo beyenque mïnitö botö änö ante pönënämaï ïmïnipa töö. 
Mïnitö weca ongongä ïñömö ecämenque ince botö ïmote apente äninque, Bitö wëne wëne cebi ïmipa, ante, Näwangä impa, ante odömönatawogaa. Botö näwangä ämo baï mïnitö quïnante botö angaïnö ante pönënämaï ïmïnipa. 
Wengonguï wënäni në ïnönäni ïñömö Wengonguï nänö angaïnö ante ëñënäni ïnänipa. Mïnitö guiquënë tömengä wëmïni ïnämaï ïmïni beyë, Tömengä quïnö angää, ante ëñënämaï ïmïnipa, ante Itota apënegacäimpa. 
Oodeoidi weetë tömengä ingante, —Bitö Tämadiabe quëwëmi ïmipëë. Ayë wëne tönö cebi ïmipëë, ante wïï näwangä ämöni intamönii. 
Ante pïïnäni ëñëninque Itota weetë apënedinque, —Botö wïï wëne tönö cedömo ïmopa. Weetë botö ïñömö, Botö Mempo ingante waa aceboimpa, ante cebo ïmopa. Mïnitö guiquënë botö ïmote waa adämaï ïmïnipa töö. 
Waodäni, Bitö waëmö ïmipa, ante botö ïmote apënecedänimpa, ante botö cedämaï ïmopa. Weetë wacä ïñömö, Waodäni bitö ïmite apënedinque, Waëmö ïmipa, ante apënecedänimpa, ante në cecä ingampa. Mäningä në apente änongä ingampa. 
Mïnitö ïmïnite näwangä ämopa. Botö angaïnö ante në ëñente cecä tömengä ïñömö wantepiyë wënämaï quëwencecäimpa, angantapa. 
Ante apënecä ëñëninque oodeoidi, —Bitö wëne tönö cebi ïmipa, ante ñöwo edemö ëñëmönipa. Abadäö wodi ïñempa do wengacäimpa. Ayë Wengonguï beyë në apënedäni adobaï do wengadänimpa. Incete bitö, “Botö angaïnö ante në ëñente cecä tömengä ïñömö wantepiyë wënämaï quëwencecäimpa, ante apënebi töö.” 
Mönö docä mempo Abadäö wodi ñënengä inte cegaingä incete bitö ïñömö ede, Abadäö wedangä ïñongante botö ïñömö godömenque ñënëmo inte cedömo ïmopa, ämitawo. Tömengä ïñömö ede do wengacäimpa. Ayë Wengonguï beyë në apënedäni adobaï do wengadäni apa änewëë. Bitö nämä äninque, Æcämë baï ïmoo, ante ämi. 
Äñönäni Itota weetë, —Botö nämä äninque, Waodäni, Bitö waëmö ïmipa, ante botö ïmote apënecedänimpa, ante ëñëïnente webo baï waodäni botö ïmote näni waa apënedö weetë önonquedö ante incedönimpa. Botö Mempo ince mïnitö, Mönö Wengonguï ingampa, ante mïni änongä guiquënë tömengä ïñömö, Bitö waëmö ïmipa, ante botö ïmote pönö apënecä apa quëwëmïnii. 
Mïnitö tömengä ingante wïï adinque pönënämaï ïmïnipa töö. Botö guiquënë tömengä ingante do agaïmo inte pönëmo ïmopa. Botö tömengä ingante adämaï ïmopa, ante baï botö mïnitö baï babe ante ancedömoimpa. Weetë tömengä ingante do adinque në pönengaïmo inte botö ïñömö ede tömengä nänö angaïnö baï në cebo ïmopa. 
Inguipoga botö ponguïöne ante mïnitö docä mempo Abadäö wodi ince, Codito ponguïöne pongä aceboimpa, ante pönëninque do ede watapë togacäimpa. Ïninque tömengä mänïöne Codito nänö ponguïöne adinque godömenque togacäimpa, ante Itota apënecantapa. 
Oodeoidi tömengä ingante, —Bitö ëñagaï ïñömö tincoenta wadepo ïnämaï ï incete bitö edö cete, Botö Abadäö ingante atabopa, ante ämii. 
Ante pïïñönäni Itota weetë, —Mïnitö ïmïnite näwangä ämopa. Abadäö wodi ayë ëñadämaï ïñedë botö ïñömö ede do quëwëmo ingaïmo ïmopa, ante apënecantapa. 
Mänïnö ante apënecä ëñëninque tömënäni ïñömö tömengä ingante dicaca tacacete ante cedinque dicacoo weempo ënänitapa. Incete Itota wë womöninque Wengonguï oncö ñënencodo tao wade gogacäimpa. 
﻿Itota gomonga godinque onguïñengä babetamö ëñagaingä ingante acantapa. 
Tömengä ëmïñënäni ïñömö tömengä ingante, —Awënë në Odömömi ïmi, mäningä onguïñengä ince tömengä mempoda ince ecänö wëne wëne ceda beyë tömengä babetamö ëñacantawo, ante ëñencete ante änänitapa. 
Itota tömënäni ïnänite, —Ïingä onguïñengä ince tömengä mempoda ince tömänäni wëne wëne cedämaï ïnänitapa. Weetë tömengä babetamö ëñagaingä inte quëwëñongante Wengonguï nänö cedö ïñömö edonque pönï acëimpa, ante mäningä mänömaï ingacäimpa. 
Ïñänäni ëñëedäni. Botö ïmote në da pönongaingä tömengä nänö cedö ante mönö mïï quëwenganca mönö cequënëmö ïmompa. Mönö wenguïöne ïñonte mönö edö cete ayë cequïmöö. 
Botö inguipoga quëwëñedë botö inguipoga quëwënäni beyë ñäö baï ïnömo ïmopa. 
Mänïnö ante äninque Itota onguipoga towe tänöninque wëä wëä gopodinque aquïmë bayonte ëninque babetamongä awinca öni öni pemongantapa. 
Ayë tömengä ingante, —Goe. Gäwapë Tidoee näni ämë godinque bitö awinca ñäö mëmöe, ämopa, angantapa. Tidoepë näni ämë ïñömö mönö tededö, Da godömë, ante impa. Angä ëñente godinque onguïñengä ñä mëmöninque tömengä oncönë ocë ëmente pöninque do acä ingacäimpa. 
Tömengä mänömaï do acä inte pongä adinque godongämë quëwënäni tönö wëënëñedë tömengä, Pönömi ëmoe, äñongante në adïnäni tönö, —Æ, Ïingä onguïñengä diyë, Pönömïni ëmoedäni, ante në änecöningä wïï adocä ingantawo. 
Änäni ëñëninque pancadäniya, —Mäningä ingampa, änänitapa. Wadäni guiquënë, —Wïï tömengä ingä, önonque tömengä nänö ëmö baï ëmönongä ingampa. Ante tedeyönäni onguïñengä tömenganque, —Botö mänïmodö ïnömo ïmopa, angantapa. 
Ayë tömënäni, —Æbänö cete bitö waa bamonte abii. 
Äñönäni tömengä weetë, —Onguïñengä ïñömö tömengä ëmöwo Itota ïñömö onguipoga towe tänöninque wëä wëä gopodinque aquïmë bayonte ëninque botö awinca öni öni pemongantapa. Ayë botö ïmote, “Goe. Gäwapë Tidoepë näni ämë godinque bitö awinca ñä mëmöe” angantapa. Angä ëñëninque botö wade gote ñä mëmöninque do waa bamonte abopa, angantapa. 
Tömënäni tömengä ingante, —Ïingä onguïñengä bitö änongä ïñömö eyömönö ingää. Ante äñönäni tömengä weetë, —Botö ëñënämaï ïmopa, angacäimpa. 
Ayë Paditeoidi weca onguïñengä në babetamö ëñagaingä ingante ente mämönäni pongantapa. 
Itota mänïï aquïmë badöninque babetamö ïningä awinca wi ëmonte baï nänö ceöne ïñömö oodeoidi guëmanguïöne ïnönimpa. 
Mänömaï beyë Paditeoidi ïñömö adobaï ëñencete ante babetamö ïningä ingante ede, Æbänö cete bitö waa bamonte abii, ante äñönäni tömengä weetë, —Mäningä ïñömö aquïmë ëninque botö awinca öni öni pemongantapa. Ayë botö tömëmo awinca ñä mëmöninque ñöwo waa bamömo inte abopa, angantapa. 
Paditeoidi pancadäniya, —Ïingä onguïñengä ïñömö wïï Wengonguï weca quëwente pongä ingampa. Ede tömengä mönö guëmanguïöne ïñonte guëmänämaï inte do cecampa, änänitapa. Wadäni guiquënë, —Ïñempa waocä në wëne wëne cecä ïnongä inte edö cete mänömaï, Acemïnimpa, ante mä cequingää, änänitapa. Ïninque tömënäni wadö wadö ante pönente tedewengadänimpa. 
Ayë tömënäni weetë babetamö ïningä ingante, —Tömengä cecä ate bitö waa abi inte bitö ede tömengä ingantedö ante quïnö ämii. Ante äñönäni onguïñengä weetë, —Tömengä Wengonguï beyë në apënecä ingampa, angantapa. 
Babetamö ïningä ïñömö, Waa bamömo ïmopa, ante apënecä ëñëninque oodeoidi awënëidi ayë pönënämaï ïnänitapa töö. Tömengä mempoda ïnate aa pedäni ponte apëneda ate mänïñedë pönënänitapa. 
Tömënäni tömëna ïnate, —Ïingä onguïñengä ede mïnatö wengä ingantawo. Mäningä në babetamö ëñagaingä mïnatö änongä adocä ingantawo. Æbänö cete tömengä ñöwo waa bamonte acäï. 
Ante äñönäni tömengä mempoda weetë, Në babetamö ëñagaingä ïñömö tömengä mönatö wengä ingampa, ante ëñëmönapa. 
Incete mönatö, Æbänö cete tömengä ñöwo waa bamonte acää, ante, Æcänö tömengä awinca wi ëmonte baï cecää, ante ëñënämaï ïmönapa. Mïnitö tömengä ingante ëñencete ante äedäni. Tömengä do picengä ingampa. Tömenganque apënecä ëñencemïnimpa, änatapa. 
Tömengä mempoda oodeoidi awënëidi ïnänite guïñëninque mänïnö ante apënedatapa. Ede oodeoidi awënëidi ïïmaï ante do apënedönänimpa. Æcänö Itota ingante Ao ante, Mönö Codito ingampa, äna ëñëninque ede, Mönitö odömöincönë ongönämaï incebiimpa, ante tömengä ingante da tadömöni tao gocecäimpa, ante godongämë pönente apënedönänimpa. 
Mänömaï beyë tömengä mempoda, “Tömengä do picengä ingampa. Mïnitö tömengä ingante ëñencete ante äedäni,” angadaimpa. 
Onguïñengä në babetamö ïningä ingante weetë aa pedäni pongä ate tömengä ingante, —Bitö Wengonguï ëñëñongä näwangä ante apënee, ämönipa. Ede ïingä onguïñengä mänïnö në cedingä wëne wëne cecä ingampa, ante ede do amönipa. 
Ante pïïñönäni tömengä weetë, —Mäningä wëne wëne cecä ince wïï wëne wëne cecä ince botö ëñënämaï ïmopa. Botö babetamömo ïnïmo ince ñöwo waa bamonte abopa. Mäninque ëñëmo ïmopa. 
Ante apënecä ëñëninque tömënäni tömengä ingante, —Tömengä ïñömö bitö ïmite ebänö cecantawo. Æbänö cete bitö waa bamonte abii, änänitapa. 
Tömengä weetë, —Mïnitö ïmïnite do antabopa. Botö äñömote mïnitö ëñënämaï ïmïnipa töö. Quïnante weetë adodö ante ëñëïnëmïnii. Mïnitö adobaï, Mönitö tömengä ëmïñëmöni baquïmöni, ante ämïnitawo, ante angantapa. 
Ayë tömënäni tömengä ingante pïinte wëne wëne badete todinque, —Bitö mäningä ëmïñëmi ïmipa töö. Mönitö guiquënë Möitee ëmïñëmöni ïmöni apa quëwëmii, änänitapa. 
Wengonguï Möitee ingante apënegacäimpa, ante do ëñëmönipa. Ïingä guiquënë eyömönö quëwente pongää, ante ëñënämaï ïmönipa. 
Äñönäni onguïñengä weetë, —Mänïnö mïnitö änïnö wïwa impa ämïnii. Tömengä pönö cecä waa bamonte abo incete tömengä eyömönö quëwente pongää, ante mïnitö ëñënämaï ïmïnipa. 
Në wëne wëne cedäni ïñömö Wengonguï ingante apëneyönäni tömengä tömënäni ïnänite ëñënämaï ingampa, ante do ëñëmompa. Weetë Wengonguï ingante, Bitö adobique mönö Wengonguï ïmidö anguënë, ante në apënecä ïñömö tömengä Wengonguï nänö angaïnö në ëñente cedongä inte apëneyongante Wengonguï tömengä ingante ëñencecäimpa. 
Waocä në babetamö ëñagaingä ïñongante wacä tömengä awinca wi ëmonte baï cecä ante eyedëmenque ince inguipoga quëwënäni dice änäni ëñënänitawogaa. 
Ïingä onguïñengä ïñömö wïï Wengonguï nänö da pönongä pongaingä inte baï tömengä tömänö cedämaï incedongäimpa, angantapa. 
Mänïnö angä ëñëninque tömënäni weetë, Bitö ëñagaïñedë do wëne wëne cete ëñagaïmi ïmipa. Incete bitö mönitö ïmönite edö cete, Ëñencemïnimpa, ante odömonte apënebi ïmipa töö. Änäni ïninque tömënäni, Bitö mönitö odömöincönë ongönämaï tao gobäwe, ante tömengä ingante da tadönäni tao gogacäimpa. 
Tömënäni tömengä ingante da tadönänipa, ante tededäni ëñëninque Itota tömengä ingante ante diqui diqui minte gote adinque. —Bitö Waocä në ëñagaingä ingante pönëmitawo. 
Angä ëñëninque onguïñengä, —Awënë, mäningä ecänö ïnaa. Botö tömengä ingante pönenceboimpa, ante apënebi ëñëmoe. 
Ante äñongä Itota weetë, Bitö tömengä ingante do abitapa. Ayë bitö ïmite në apënebo ïñömö tömëmo ïmopa. 
Angä ëñëninque onguïñengä, —Awënë, botö wede pönëmo ïmopa. Ayë, Bitö Wengonguï Wëmi ïmidö anguënë, ante tömengä Itota weca ede weëninque apënecantapa. 
Itota ïñömö ede, —Botö, Inguipoga quëwënäni ebänö cedänii, ante apente ancete ante pöninque ïïmaï cebopa. Botö në babetamönäni baï ïnäni waa bacedänimpa, ante cedinque pontabopa. Ayë weetë, Mönitö waa amönipa, ante në änäni ïnänite, botö, Babetamömïni baï ïmïnipa, ante edonque odömoncete ante pontabopa. 
Mänïnö angä ëñëninque Paditeoidi pancadäniya tömengä weca në ongönäni guiquënë tömengä ingante, —Æbänö ämii. Ïñempa mönitö adobaï babetamömöni baï ïmönitawogaa. 
Ante äñönäni Itota weetë, —Mïnitö babetamömïni baï inte baï wëne wëne cedämaï incedömïnimpa. Weetë mïnitö, Mönitö waa amönipa, ante në änömïni inte mïni wentamö mongencoo ee mongëmïni inguïmïnidö anguënë, ante apënegacäimpa. 
﻿Itota ayë ïïmaï apënecantapa. “Mïnitö ïmïnite näwangä ämopa. Onguïñengä obegaidi näni wee ceyömö guiidemö në guiidämaï inte weetë wayömö da ëwa ei guiicä ïñömö tömengä ïñömö në awëmö ö engä ïnongä inte adobaï wadäni ayönäni në pö ö ente gocä ingampa. 
Odemö në guiicä guiquënë tömengä obegaidi ïnänite në aacä ingampa. 
Në aacä beyë odemö në wee cecä wi ënecampa. Wi ënecä ate në aacä pö guiite tedeyongä obegaidi tömengä nänö tedepämo ëñente ïnänipa. Tömengä obegaidi ïnänite näni ëmöwo näni ëmöwo ante aa pecä pöñönänite tömengä tömënäni ïnänite ente taocampa. 
Tömengä obegaidi tömänäni ïnänite ente taodinque tömengä önömeca ïñömö täno beyente gocä ate tömengä obegaidi tömengä nänö tedepämo ëñëninque tömengä ingante tee empo godänipa. 
Wacä ingante guiquënë tömënäni tee empote godämaï ïnänipa. Weetë wacä nänö tedepämo ëñënämaï ïnäni inte tömënäni tömengä weca ongönämaï wodii gocedänimpa,” ante Itota apënecantapa. 
Tömengä mänömaï tömënäni ïnänite odömoncete ante, Në aacä ebänö cecää, ante odömonte apënecä incete tömënäni tömengä nänö änïnö ante ëñënämaï ingadänimpa. 
Mänömaï beyë Itota weetë äninque, “Botö mïnitö ïmïnite näwangä ämopa. Botö ïñömö në obegaidi baï ïnäni näni wee ceyömö, Guiicedänimpa, ante odemö baï ïmopa. 
Wëënëñedë botö ayë pönämaï ïñedë wadäni odömonte apënece pongadänimpa. Tömënäni tömänäni waodäni ïnänite në awëmö ö ënäni baï ïnönäni inte adobaï wadäni ayönäni në pö ö ente gogaïnäni baï ingadänimpa. Incete waodäni ïñömö në botö obegaidi baï ïnönäni inte në ö ëïnënäni ïnänite weetë ëñënämaï ingadänimpa. 
Botö në odemö baï ïmopa. Odemö në guiicä baï ïñömö tömengä botö ïmote pönengä ïñongante botö ëmo beyenque quëwencecäimpa. Adocä në obega baï inte tömënäni näni wee ceyömö guiidemö në guiicä baï ïninque tömengä piyënë cete quëwencecäimpa. Ayë tömengä weetë në taocä baï ïninque tömengä nänö cenguï më öñö adinque eyepë cencecäimpa,” ante Itota apënecantapa. 
Ayë apënedinque, “Në awëmö engä guiquënë tömengä ïñömö awëmö encete ante pongä ïnongä inte adobaï wënoncete ante wo ëwencete ante mäninganca cecete ante pongä ingampa. Botö ïñömö, Waodäni quëwencedänimpa, ante ayë, Tömënäni näni quëwenguinque ante watapë pönï quëwencedänimpa, ante pontabopa. 
Botö obegaidi baï ïnäni ïnänite në waa aacä baï ïmopa. Në waa Aacä ïñömö nämä ince obegaidi beyenque wencecäimpa. 
Godonte ëinta ante wacä ingante në cecä ïñömö tömengä ïñömö obegaidi në ëacä ïnämaï ïnongä inte në aacä ïnämaï ingampa. Mänömaï beyë adocä ïñömö mëñe baï ingä pongä adinque tömengä obegaidi ïnänite ëmö cete wodii wïnongampa. Tömengä wodii wïnongä adinque mëñe baï ingä weetë obegaidi weca pogodo ponte obega ingante yao ongöninque, Obegaidi pangoce goquïnäni, ante cecampa. 
Godonte ëintaque ante në cecä ïñömö, Æbänö cete obegaidi waa quëwenguïnäni, ante änämaï ïnongä inte ede wodii wïnongampa,” ante Itota apënecantapa. 
Ayë apënedinque, “Obegaidi ïnänite waa aacä baï ede botö ïñömö në waa Aabo ïmopa. Botö Mempo ede botö ïmote do ate pönengä baï botö adobaï tömengä ingante do adinque pönëmopa. Ayë tömëmo obegaidi baï ïnäni ïnänite do adinque tömënäni ïnänite pönëmopa. Ayë tömënäni guiquënë botö ïmote do adäni inte botö ïmote pönënänipa. Botö nämä ince obegaidi baï ïnäni beyenque wenceboimpa. 
Ayë wadäni ïñömö botö obegaidi baï në ïnäni ince wïï mänïñömö wee ceyömö quëwënäni ïnänipa. Botö mänïnäni ïnänite adobaï ente mämö ponguënëmo ïmopa. Adodäni adobaï botö tedepämo, Æbänö ämoo, ante ëñenguïnäni ïnänipa. Mänömaï beyë mänïnäni ïñömö do botö quïnäni tönö tömänäni adocabodänique baquïnäni ïnänipa. Ayë në Aabo adoboque ïñömö tömänäni beyë ceceboimpa.” ante Itota apënecantapa. 
Ayë apënedinque, “Botö nämä ince Ao ante wëninque ñäni ömëmonceboimpa, ante cedinque weetë tömëmo mïï quëwenguïmo inceboimpa. Mänömaï beyë botö Mempo botö ïmote waadete pönengä ingampa. 
Waodäni ïñömö edö cete botö ïmote wënonguïnänii. Botö nämä ince Ao äninque wenceboimpa. Botö nämä tëï pïñëmo ïñömö, Wenguïmo, ante në ämo ïnömo ïmopa. Ayë adobaï botö nämä tëï pïñente në ämo inte botö, Ñäni ömëmonceboimpa, ante cedinque weetë tömëmo mïï quëwenguïmo inceboimpa. Botö Mempo ïñömö botö ïmote nänö wee angaïnö botö ëñënïnö ante ëñente cebopa,” ante apënecantapa. 
Mänïnö apënecä ëñëninque oodeoidi weetë wadö wadö ante pönente tedewengadänimpa. 
Oodeoidi nanguï ïnäni ïñömö, —Tömengä wëne tönö cecä inte ede ömecacä ïnongä ingampa. Ædö cete tömengä ingante ëñëmïni ïmïnii. 
Äñönäni oodeoidi ince wadäni guiquënë, —Tömengä wëne tönö cecä inte baï tömengä ïïmaï nänö änïnö ante wïï angä incedongäimpa. Në wëne inte quëwente cecä ïñömö babetamönäni awinca wi ëmonte baï cecä waa bamönäniyaa. 
Yoguite tedë ïñonte waodäni Eedotadëë quëwënäni, Wengonguï oncö teiyë waëmö oncö ante dodäni mënongadänimpa, ante pönente ëëmë ceyönäni. 
Itota Wengonguï oncö ñënencönë yabecönë Tadömöö näni änoncönë ïñömö cegongantapa. 
Oodeoidi tömengä weca pö godongämë gongente änäni, —Bitö ebänö ïmii, ante epoönedö ayë äïnënämaï ïmii. Bitö mönitö Codito ïmi ïninque mönitö ïmönite edonque pönï apënebi ëñëmönii. 
Ante äñönäni Itota weetë, —Mïnitö ïmïnite do antabopa. Incete mïnitö pönënämaï ïmïnipa töö. Botö ede botö Mempo ëmöwo ante bamönengë cebo adinque mïnitö, Botö ebänö ïmoo, ante ëñenguënëmïni ïmïnipa. 
Mïnitö wïï botö obegaidi baï ïnömïni inte botö ïmote pönënämaï ïmïnipa töö. 
Waodäni botö obegaidi baï në ïnäni inte botö tedepämo, Æbänö ämoo, ante do ëñënäni. Ayë botö tömënäni ïnänite adinque pönëmo ïñömote tömënäni weetë botö ïmote tee empote godänipa. 
Botö adodäni ïnänite wantepiyë näni quëwenguïnö godömo ëninque quëwencedänimpa. Ayë cöwë wënämaï incedänimpa. Tömënäni tömëmo önönempo ongöñönänite ecänö tömënäni ïnänite gä pe empoda ïñömö ede de angampa. 
Botö Mempo ede adodäni ïnänite botö ïmote në pönongaingä ïnongä ingampa. Tömänäni wedänäni ïñönäni tömengä ïñömö godömenque ñënengä inte nanguï cedongä ingampa. Ïninque tömengä önönempo ongöñönänite ecänö tömënäni ïnänite gä pe empoda ïñömö ede de angampa. 
Botö ïñömö botö Mempo tönö ääwocaque baï ëwocamöna ïmönapa, ante Itota apënegacäimpa. 
Mänïnö angä ëñëninque oodeoidi weetë tömengä ingante dicaca tacacete ante cedinque dicacoo weempo ënänipa. 
Tömënäni dicacoo weempo ëñönänite Itota tömënäni ïnänite, —Botö mïnitö weca botö Mempo nänö angaï baï nanguï bamönengë odömonte cetabopa. Ædö botö bamönengë cedïnö ante adinque mïnitö botö ïmote dicaca tacace cemïnii. 
Ante äñongä oodeoidi weetë, —Mänïnö bitö waa cedïnö beyë ante mönitö wïï bitö ïmite dicaca tacace cemönipa. Weetë bitö babe ante Wengonguï ingante godö wëne wëne ämipa, ante bitö ïmite tacace cemönipa. Ede mönitö waomöni baï inte bitö adobaï waobi ïmi incete bitö, Botö Wengonguïmo ïnömo ïmopa, ante ämipa töö. 
Ante weyönäni Itota weetë tömënäni ïnänite, —Mïnitö mïni wee yewëmongaïnö wïï ïïmaï ante yewëmongatïï. “Mïnitö ïñömö wengonguïidi ïmïnipa, ante do antabopa,” ante yewëmongadänimpa. 
Wengonguï angä ëñente näni yewëmongaïnö ante waodäni edö cete Baa äninque wido cequïnänii. Wengonguï nänö angaïnö ante apënecä në ëñënäni ïñönänite tömengä, Mïnitö wengonguïidi ïmïnipa, angantapa. 
Ayë botö Mempo botö ïmote inguipoga da pönoncete ante, Botö adoboque quïmi ïmipa, ante botö ïmote apente engacäimpa. Ïninque ede botö tömengä quïmo ïnömo inte tömengä nänö në da pönongaïmo ïñömote ede botö ïmote ede ebänö anguïï. Ïñempa botö ïñömö Wengonguï Wëmo ïnömo ïmopa, äñömote ede mïnitö weetë, Bitö babe ante Wengonguï ingante godö wëne wëne ämipa, ante quïnante ämïnitawo. 
Botö ede Mempo nänö cedö baï cedämaï ïmo baï mïnitö mänïñedë botö ïmote pönënämaï ïmïni baï waa incedönimpa. 
Mïnitö botö ïmote pönënämaï ïmïni incete botö guiquënë botö Mempo nänö cedö baï adobaï cebo ïninque mïnitö, Botö ebänö ceboo, ante adinque pönencemïnimpa. Mänömaï cedinque, Botö Mempo ingante botö ëwocabo ïmopa, ante ayë, Botö adobaï botö Mempo nempo quëwëmopa, ante ëñenguïmïni inte ayë ëñëninque pönencemïnimpa, ante Itota angacäimpa. 
Mänïnö angä ëñëninque tömënäni weetë tömengä ingante bei ongonce ceyönäni tömengä do aamö cete gocantapa. 
Ayë Eedotadëë wade godinque Oododänö ëmëmäa ocë ëmente taodinque tömengä Wäö wëënëñedë waodäni ïnänite epënë nänö guidönïñömö adoyömö gote ongongä ingantapa. 
Ayë tömengä mänïñömö ongöñedë waodäni nanguï ïnäni tömengä weca goto pöninque änänitapa. —Ate ëñencemïnimpa, ante Wäö wodi cöwë bamönengë cedämaï ingä incete tömengä mäningä Itota ingantedö ante nänö angaïnö tömänö näwangä ante angantapa, ante apënedänitapa. 
Ayë mänïñömö ongöninque waodäni nanguï ïnäni Itota ingante wede pönënäni bagadänimpa. 
﻿Mänïñedë wacä onguïñengä tömengä ëmöwo Datado wëne wëne badinque öñönongäimpa. Mäadiya tönö Mäadota tömengä tönïñada näna quëwëñömö tömengä adoyömö Betänia ïñömö quëwënongäimpa. 
Ïingä Mäadiya guiquënë ayë ate oguï wapë ente Awënë Itota ingante öni pedinque nämä ocaguï inte tömengä önöwa amïmö cequingä adocä Mäadiya ïñongä tömengä tönïñacä Datado ñöwo wëne wëne bacä ïnongäimpa. 
Ïninque Datado tönïñada ïñömö, Itota ingante aa pebi pongäe, äna ëñente wacä gote, —Awënë ëñëmi, Bitö në waadecä ïñömö wëne wëne ingampa cebii, ante änapa, ante apënecantapa. 
Mänïnö näna änö ante apënecä ëñëninque Itota, —Mänïnö wëne wëne inte nänö wedö ïñömö wïï wenguï impa. Weetë waodäni, Wengonguï ñäö apäite ëmönongä ingampa, ante acedänimpa. Ayë botö ïmote, Bitö Wengonguï Wëmi adobaï ñäö apäite ëmönömi ïmipa, ante apënecedänimpa, ante mäningä wëne wëne ingampa, angantapa. 
Mäadota tönö tömengä tönïñacä Mäadiya näna caya ïnate ayë Datado ingante Itota tömënäni ïnänite waadete pönënongäimpa. 
Datado wëne wëne ingampa, ante apënecä ëñengä incete Itota nänö ongöñömö adoyömö mëönaa ayë ongongantapa. 
Tömengä ayë ate tömengä ëmïñënäni ïnänite, —Ægodöedäni, weetë Oodeabe mönö gocëimpa. 
Äñongä tömënäni weetë tömengä ingante, —Awënë në Odömömi ïmi, wanteyö intapa oodeoidi bitö ïmite dicaca tacace cedäni incete bitö ñöwo weetë, Mänïñömö goquïmo, ämitawo. 
Ante änäni Itota weetë, —Ïñempa nenque wïï tömää itedë apäitawo. Itedë në gocä mönö nenque inguipoga apäicä ate beyë tëwadämaï gocampa. Botö ïñömö itedë gocä baï adobaï mïïmo botö quëwenganca botö cequënënö ïinque cequinque gobopa. 
Woyowotë në gocä baï guiquënë tömengä weetë ñäö de ä beyë tëwate baï gocampa, angacäimpa. 
Mänïnö angä ate tömengä godömenque tömënäni ïnänite, —Mönö ëmigo Datado ïñömö mö ñongä. Botö ñöwo tömengä weca gote, Ñäni ömëmöe, ämo ñäni ömëmonguingä, ante apënecantapa. 
Tömengä ëmïñënäni weetë tömengä ingante, —Awënë Itota, tömengä mö ñongä ïninque ede gance baquingä, apënedänitapa. 
Itota Datado nänö ëmëwo wënïmämo ante apënecä incete tömengä ëmïñënäni guiquënë, Datado önonque mö ñongampa, ante Itota apënecampa, ante pönënönänimpa. 
Mänömaï beyë Itota tömënäni ïnänite, —Datado ëmëwo wengäimpa, ante edonque pönï apënecantapa. 
Mïnitö pönencemïnimpa, ante botö, Tömengä wence ceyongä botö tömengä weca ongönämaï intabopa, ante mïnitö beyë ante tobopa. Ægodöedäni, tömengä weca mönö gocëimpa, angantapa. 
Ayë Tömato Äancadënaque näni änongä ïñömö Itota ëmïñënäni wadäni ïnänite, —Ægodöedäni, äninque, Tömengä tönö godongämë wencete ante tömengä mïñë gocëimpa, angacäimpa. 
Ayë Itota ponte ëñëñongä, Datado baö tömënäni näni wodintatodë mëönaa go mëönaa do daga wënänitapa, ante apënedäni ëñengacäimpa. 
Betänia ïñömö näni taadö godö Eedotadëë näni quëwëñömö godö eyequeï ïnönimpa. Mänïï taadö wodo tedete quidömetodo ganca ïnönimpa. 
Oodeoidi nanguï ïnäni ïñömö Mäadota tönö Mäadiya weca pöninque, Mïnatö tönïñacä wengä ate wewëmïna incete piyënë cete quëwencemïnaimpa, ante waadete apënecete ante pönänitapa. 
Itota oo pönï pongampa, ante änäni ëñëninque Mäadota tömengä ingante bee tencete ante gocantapa. Mäadiya guiquënë oncönë ee ongongantapa. 
Mäadota Itota weca pöninque tömengä ingante, —Awënë Itota, bitö mönitö weca ongömi baï botö tönïñacä wïï wencedongäimpa. 
Tömengä ëmëwo wengä incete bitö ñöwo Wengonguï ingante quïëmë ante apënebi tömengä pönö cecä enguïmi ïmipa, ante botö ëñëmopa, ante apënecantapa. 
Angä ëñëninque Itota tömengä ingante, —Bitö tönïñacä wodi ñäni ömëmonguingä. 
Ante apënecä ëñëninque Mäadota weetë, —Ao, inguipoga ïinque bayedë mönö ñäni ömëmöñedë tömengä do wengaingä incete ñäni ömëmoncecäimpa, ante botö do ëñëmopa, angantapa. 
Itota tömengä ingante äninque, —Botö në ñäni ömëmonguïmo ïnömo inte cebo beyenque mïnitö ñäni ömëmoncemïnimpa. Mïni wantepiyë quëwenguinque ante në Quëwëmo ïnömo ïmopa. Botö ïmote në wede pönengä ïñömö do wengä incete ayë ate wantepiyë quëwencecäimpa. 
Ayë në mïï quëwengä inte botö ïmote wede pönengä ïñömö tömengä cöwë wënämaï quëwencecäimpa. Bitö mänïnö ante pönëmitawo. 
Angä ëñëninque Mäadota tömengä ingante, —Awënë Itota Ao ämopa, ante apënecantapa. Bitö mönitö Codito ïnömi ïmipa, ante pönëmopa. Wengonguï Wëmi ïnömi inte bitö ïñömö ede, Inguipoga në Ponguingä, ante näni angaïmi ïmipa, ante pönëmopa, ante apënecantapa. 
Mänömaï ante apënedinque Mäadota ocë ëmente gote Mäadiya ingante aa pecä pongä ate Mäadota tömengä ingante awëmö äninque, —Mönö në Odömongä do pöninque bitö ïmite aa pecampa. 
Angä ëñëninque Mäadiya quingë engë gantite tömengä weca gocantapa. 
Itota Betänia ïñömö ayë guiidämaï ïnongäimpa. Mäadota tömengä ingante nänö bee tënïñömö tömengä adoyömö ayë a ongönongäimpa. 
Oodeoidi Mäadiya tönö oncönë godongämë ongöninque, Tömengä piyënë cececäimpa, ante tece waadete apëneyönäni tömengä quingë engë gantidinque taocä adinque tömënäni, Tömengä Datado wodi nänö wodintatodë wecete ante gocampa, ante pönente tömengä ingante tee empote godänitapa. 
Itota nänö ongöñömö pöninque Mäadiya tömengä ingante adinque tömengä önöwa ede weente apënedinque, —Awënë Itota, bitö mönitö weca ongömi baï botö tönïñacä wïï wencedongäimpa, ante wecantapa. 
Mäadiya mänömaï weyongä oodeoidi tömengä tönö godongämë në pönïnäni adobaï wedäni adinque Itota wewente entawëninque wecantapa. 
Ayë, —Datado wodi baö eyömönö da wëmïnitawo, Angä ëñëninque tömënäni, —Awënë Itota, pö ae. 
Ante äñönäni Itota Ca wecantapa. 
Tömengä mänömaï wecä adinque oodeoidi, —Aedäni, tömengä Datado wodi ingante nö waadete pönengä ingantapa. 
Ante tedeyönäni pancadäniya, —Tömengä ïñempa në babetamongä awinca wi ëmonte baï cedingä inte adocä Datado wodi ingante cecä baï tömengä wïï wencedongäimpa, ante wegadänimpa. 
Itota weetë wewente entawëninque Datado wodintatodë pongacäimpa. Tömengä wodido ontatodë ï ïñonte dicabo ñënengade da pëñë pönö tee mönodäni. 
Adinque Itota, —Dicabo da të ñëedäni, äñongä Datado wodi tönïñacä Mäadota weetë, —Awënë Itota, ëñëmi. Mëönaa go mëönaa tömengä wodido öñöninque tömengä wodi do öö wadingä ingampa. 
Ante wee angä ëñëninque Itota, —Bitö wede pönëmi ïninque ede Wengonguï ebänö ñäö apäite ëmönongä inte cecää, ante bitö acebiimpa, ante bitö ïmite wïï antawo, angacäimpa. 
Ïninque tömënäni dicabo të ñënänitapa. Ayë Itota ëmö adinque, —Mempo botö apënedïnö ante do ëñëmitapa, ante adinque botö bitö ïmite waa ate pönëninque apënebopa. 
Botö apënedö ante eyedëmë apënebo ince bitö cöwë ëñëmipa, ante botö do ëñëmopa. Weetë ede waodäni botö weca godongämë gongënäni beyë ante botö mänïnö ante apënetabopa. Bitö botö ïmote da pönömi pontabopa, ante tömënäni pönencedänimpa, ante apënetabopa. 
Mänömaïnö ante Wengonguï ingante apënedinque Itota, —Datado ta pöe, ante yede aa pecantapa. 
Në wëningä ïñömö ede do ta pongantapa. Tömengä önompo weocoo inte näni wïni wïni cedincoo ayë empodinque önöwa näni wïni wïni cedincoo ayë ëwadinque tömengä awinca weocoo näni ñäne cemönincoo ayë ëmongä inte ta pongä adinque Itota tömënäni ïnänite, —Mänincoo ñï cemïni gocäe, angacäimpa. 
Mänömaï beyë oodeoidi nanguï ïnäni Mäadiya weca ëñace në pönïnäni inte ïïnäni ïñömö Itota mänömaï cecä adinque tömengä ingante wede pönënäni bagadänimpa. 
Pancadäniya guiquënë Paditeoidi weca godinque, Itota quïnö cecää, ante adodö angadänimpa. 
Ïninque Wengonguï quï, ante në godönäni ñënënäni tönö Paditeoidi ïñömö weetë tömënäni öme näni Apente Äincabo tömänäni ïnänite, Mönö godongämë apënecëimpa, ante adoyömö pöedäni, ante äñönäni pönäni adinque tömënäni, —Ïingä ïñömö, Acedänimpa, ante nanguï bamönengë cecä ingä. Mönö quïnö cequïmöö. 
Ante wedinque mönö tömengä ingante, Bitö mänömaï godömenque cedämaï incebiimpa, ante wïï wee ämö ïninque waodäni tömänäni tömengä ingante pönëmaïnänipa. Tömengä ingante pönënäni ïninque, Itota oodeoidi Awënë bacete ante cecampa, ante pönente wedinque odömänoidi ince ede wee cebaïnänipa. Ïninque tömënäni pöninque mönö teiyë waëmö oncö wo ëwëmaïnänipa. Ayë mönö öme ïñömö mönö quëwencabo ince nämä në ämö ïñömonte tömënäni pö ö ente baï cedinque tömënänique në änäni babaïnänipa, änänitapa. 
Tömënäni weca adocanque Caiapato mänïï wadepo, Wengonguï quï, ante në godongä ñënengä pönï ïnongä inte tömengä ïñömö, —Mïnitö tömänö ante ëñënämaï ïmïnipa töö, apënecantapa. 
Mönö öme quëwencabo wïï tömämö wengëimpa, ante weetë tömëmö beyë ante adocanque onguïñengä wengä ïninque godömenque waa ïmaimpa, ante mïnitö ëñënämaï ïmïni inte tedewëmïni awedö. 
Mänömaïnö ante apënedinque Caiapato mä nänö pönënonque ante wïï angacäimpa. Weetë tömengä mänïï wadepo ïñonte, Wengonguï quï, ante në godongä ñënengä pönï ïnongä inte Wengonguï beyë apënedinque, Itota ïñömö oodeoidi beyë ante wencecäimpa, ante apënegacäimpa. 
Ayë wïï Oodeabe quëwënänique beyë ante wenguingä. Weetë, Wengonguï wënäni wayömö wayömö pangote godïnäni inte adodänique badinque adoyömö godongämë poncedänimpa, ante tömengä wencecäimpa. 
Caiapato mänïnö ante nänö änïöne ïñonte täno godongämë pönëninque oodeoidi öme näni Apente Äincabo ïñömö, Æbänö cete Itota ingante wënömö wenguingää, ante cöwë tedewënönänimpa. 
Mänömaï beyë Itota ayë oodeoidi weca wïï edonque gocä ïnongäimpa. Weetë wade godinque tömengä önömeca eyequeï Epadaïmë näni äñömö godinque mänïñömö tömengä ëmïñënäni tönö ongönongäimpa. 
Wodo penta gogaïöne, ante Patowa näni ceöne oo pönï ïnönimpa. Mänïñedë Oodeabe wayömö wayömö quëwënäni nanguï ïnäni Eedotadëë quëwëñömö pö eidinque tömënäni Patowa näni ëëmë ayë cedämaï ïñedë dodäni angaï baï cedinque, Mönö wëne wëne cegaïnö ante mönö mënongate baï waëmö bacëimpa, ante nämä ince äacete ante cedinque ei gogadänimpa. 
Adodäni Wengonguï oncö ñënencönë yabecönë pö guiidinque adiyë gongëninque, Itota eyömönö ingää, ante pönente gomö adinque nämäneque godongämë apënedinque, —Mäningä ïñömö ëëmë beyë ante ede pönämaï ingantawo. Æbänö ante pönëmïnii, ante apënedönänimpa. 
Wengonguï quï, ante godönäni ñënënäni tönö Paditeoidi weetë waodäni ïnänite wee änönänimpa. Æcänö Itota nänö a ongöñömö ante në ëñengä ïñömö tömengä mönitö ïmönite angä ëñëninque mönitö weetë Itota ingante yao ongonte ëmaïmönipa, ante do wee änönänimpa. 
﻿Önompo ëmempoque go adoöneque ate Patowa näni ämë bace ceyedë Itota Betänia ïñömö pongantapa. Itota do angä ate në ñäni ömëmöningä Datado ïñömö tömengä adoyömö Betänia quëwënongäimpa. 
Itota pongä adinque waodäni mänïñömö quëwënäni, Itota ingante waa amönipa, ante tömengä beyë ëëmë cegadänimpa. Wadäni tönö Datado adobaï Itota tönö godongämë të contate cëñönänite Mäadota ïñömö tömënäni ïnänite cenguï godongä cënänitapa. 
Ayë Mäadiya ïñömö mëedio ditodo ganca näni oguï wapë öni pequïmë näadodopë nänö nanguï godonte ënïmë ince ente mämö Itota önöwa gao cewadinque tömengä ocaguï inte amïmö cecä ïninque oncönë tömancönë oguï waacönë ingatimpa. 
Itota mïñë në gocä adocanque Codaa Icadiote näni änongä ïñömö ede, Itota ingante encedänimpa, ante odömonte në godonguingä inte ñöwo wee apënecantapa. 
—Ïïmë nänö oguï wapë quïnante ömepodäni beyë ante godonte ënämaï ingantawo. Ïñempa waocä adoque wadepo cete beyë paga ëninque todetiento deënadiota nänö ënimpota beyë mänïmë godonte ënïmë ïmempa, ante wecantapa. 
Tömengä dice ömepodäni beyë ante pönëninque mänömaïnö ante apënecantawogaa. Weetë tömengä në awëmö ënongä inte mänïnö ante apënecantapa. Tömënäni da wente ëintaa nëënongä inte tömengä ïñömö, Tömënäni da wënïnta ince pancataa botö quï bacëimpa, ante awëmö ënongä inte mänömaï apënecantapa. 
Itota weetë tömengä ingante, —Onquiyengä ingante pïinte änewënämaï incebiimpa. Mänïmë botö daga wenguïöne ante manguënengä inte tömengä botö baö näni daga wenguinque ante eyepë ïñonte öni paacantapa. 
Ömepodäni cöwë mïnitö weca quëwënäni ïnänipa. Botö guiquënë wïï cöwë mïnitö weca quëwëmo ïmopa, ante apënegacäimpa. 
Itota Betänia ponte ongongampa, ante apënedäni ëñëninque oodeoidi nanguï ïnäni tömengä weca pönäni incete wïï tömengä beyenque pönänintapa. Weetë adobaï Datado ingante angä në ñäni ömëmöningä ingante acete ante pongadänimpa. 
Mänömaï beyë Wengonguï quï, ante në godönäni ñënënäni ïñömö, Æbänö cete Datado ingante adobaï wënömö wenguingää, ante godongämë tedewënänitapa. 
Ïñempa oodeoidi nanguï ïnäni, Datado beyë mönitö ïmönite ëmö cete Itota ingante pönëninque tömengä gämënö godänipa, ante wegadänimpa. 
Ïïmö ate, Eedotadëë ïñömö poncete ante Itota idöme pongampa, ante apënedäni ëñëninque ëëmë beyë ante teiyënäni pönïnäni ïñömö, 
yedëmëmäa wangö tate mäo bee tente taodinque yede aa pedinque, —Möni quëwenguinque ante, Badogaa, ante tomönipa. Bitö Awënë Wengonguï ëmöwo beyenque pömi ïninque bitö toquinque ede Wengonguï bitö ïmite waa cececäimpa. Bitö idegoidi Awënë ïnömi inte bitö toquinque ingëimpa. 
Ante yede äñönäni Itota ïñömö bodo wengä ate ëninque tömengäa ei contate pongantapa. Wëënëñedë Wengonguï beyë ïïmaï ante näni yewëmonte angaïnö baï ïinque cedinque pongantapa. 
“Tiöno ïñömö quëwëmïni ïñömö ede guïñënämaï ïedäni. Mïnitö Awënë Odeye ñöwo mïnitö weca pongä aedäni. Ede bodo wengäa ei contate pongampa,” ante yewëmongadänimpa. 
Tömënäni dodäni näni angaï baï cedinque Itota ingante bee tence taodäni adinque Itota nänö në ëmïñënäni ïñömö, Æbänö cedänii, ante mänïñedë ëñënämaï inte wedönänimpa. Weetë ede Itota Wengonguï ñäö ëmöñömö ocë ëmente gocä adinque tömengä ëmïñënäni mänïñedë ate ede, Itota ingante waodäni ñöwo näni cedönö ante dodäni wëënëñedë yewëmongadänimpa, ante pönente wedönänimpa. 
Datado wodi ontatodë ongöñongante Itota, Ta pöe, ante aa pecä ëñëninque në wëningä ince ñäni ömëmöninque ta pongä adinque Itota weca godongämë ongönïnäni nanguï ïnäni ïñömö, Itota mänömaï cecä atamönipa, ante gode ä gode ä cedönänimpa. 
Ïninque ede, Itota mänömaï bamönengë cecampa, ante apënedäni ëñente beyenque waodäni teiyënäni Itota weca bee tence pönänitapa. 
Mänömaï beyë Paditeoidi ïñömö nämanque godongämë tedewënänitapa. —Waodäni tömänäni ebänö tömengä mïñë tee empo godäni ante aedäni. Mänïï beyë ante, Mönö cedïnö wïï eyepë impa, ante adinque, Mönö ebänö cete godömenque cequïmöö, ante wegadänimpa. 
Eedotadëë ïñömö tömënäni ëëmë ceyedë Wengonguï ingante waa ate apënecete ante në pönäni pancadäniya ïñömö guidiegoidi ïnönänimpa. 
Mänïnäni ïñömö Pedipe weca pöninque ede, —Awënë, ëñëmi. Mönitö Itota ingante aïnëmönipa, ante änänitapa. Mäningä Pedipe ïñömö Betaida quëwëñömö Gadideabe quëwente pongä ïnongäimpa. 
Tömengä ïñömö Æntade weca gote tömengä ingante guidiegoidi näni änïnö ante apënecä ate tömëna weetë Itota weca guëa godinque tömengä ingante äñöna, 
Itota weetë, —Wengonguï nänö ceöne do ba ïninque tömengä pönö cecä beyenque botö Waobo ëñagaïmo ïñömö ñäö apäite ëmonceboimpa. 
Mïnitö ïmïnite näwangä ämopa. Tömëmö onguipo quiyadïmö ince yabeque ñömäadämaï ï baï edö cete tä bocate pedinque tömëmö nanguï pönï ïmonguïï. Weetë tömëmö yabeque ñömäate ate tä bocate pedinque nanguï pönï ïmompa. Botö adobaï wenguënëmo ïmopa. Botö wïï wëmo baï edö cete waodäni teiyënäni botö quïnäni baquïnänii. 
Në, Nämanque pönente quëwëmote, ante pönengä ïñömö ede tömengä nänö quëwenguïmämo ince wo ëwente bacecäimpa. Inguipoga quëwëñedë në, Wïï nämanque pönente quëwëmote, ante pönengä guiquënë tömengä nänö wantepiyë quëwenguïnö ante do ëadingä inte tömengä nänö wënämaï quëwenguinque gocecäimpa. 
Æcänö botö ïmote në ceda ïna tömengä ïñömö ede botö ïmote tee empo goquënengä ingampa. Ayë eyömönö botö quëwëmo botö ïmote në cedongä adoyömö quëwencecäimpa. Botö Mempo ïñömö botö ïmote në cedongä ingante waa acecäimpa, ante Itota apënegacäimpa. 
Ayë godömenque apënedinque Itota ïïmaï apënecantapa. “Botö guïñëmämo entawëninque webo inte quïnö anguïmoo. ‘Botö Mempo ëñëmi, äninque, Botö nantate wewenguïöne oo pönï ba incete bitö pönö ö ëmi ate wewënämaï baceboimpa,’ ante botö wïï mänömaïnö ante anceboimpa. Ede botö wewenguïnö beyë ante pontabopa. 
Mempo, Bitö ebänö ñäö apäite ëmömi ïmii, ante odömömi acedänimpa,” angantapa. Äñongä öönedë ïnö tedepämo apënedinque, “Botö ebänö ñäö apäite ëmömo ïmopa, ante do odömontabopa. Ayë weetë adodö ceceboimpa,” ante apënecä ëñënänitapa. 
Mänïñömö godongämë ongönäni nanguï ïnäni ïñömö mänïmämo ëñëninque ede, Detebo tëï tëmämo baï impa, ante wedänitapa. Wadäni guiquënë, —Anquedo ïñömö tömengä ingante apënecantapa, ante änänitapa. 
Itota ïñömö weetë, —Mänïmämo wïï botö beyë ante apënecampa. Weetë mïnitö beyë ante apënecampa. 
Ñöwoyedë Wengonguï inguipoga quëwënäni ïnänite apente nänö panguïnö ïñömö ede oo baquïnö anguënë. Inguipogaque quëwënäni awënë ïñongante wëne ingante Wengonguï ñöwoyedë, Gobäwe, angä gocecäimpa. 
Botö ïmote awäa timpodinque engë gantidënäni wegömo ate botö waodäni tömänäni ïnänite, Mïnitö botö weca poncemïnimpa, ante aa peceboimpa, ante Itota apënecantapa. 
Mänömaïnö ante apënedinque tömengä, Æbänö wenguïmoo, ante ëñencedänimpa, ante apënecantapa. 
Ëñëninque mänïñömö ongönäni nanguï ïnäni, —Mönitö ïñempa, Mönö Codito cöwë ee ongoncecäimpa, ante dodäni näni wee angaïnö ante yewëmonte ongompa, ante ëñentamönipa. Incete bitö ïñömö nämanque äninque, Botö Waobo ëñagaïmo ïñömote botö ïmote awäa timpodinque gö cedäni wegonguïmo ïmopa, ante edö cete ämii. Äninque, Ïingä Waocä në ëñagaingä ïñempa ee ongönämaï wente goquingää. 
Ante weyönäni Itota tömënäni ïnänite, —Botö, Waodäni mïmönë ñäö baï entawëninque quëwencedänimpa, ante pontabopa. Wedenque ayë ïñö botö mïnitö weca quëwëninque mïnitö ïmïnite odömonte apënebopa. Mönitö taadö wëmö badämaï ingëimpa, ante mïnitö taadö ayë ñäö ïñedë goedäni. Ede wëmö ïñömö në gocä ïñömö tömengä ede, Ædönö goboo, ante ëñënämaï ingampa. 
Botö ñäö baï ëmönömo ïmopa. Ñäö ïñömö në cegömöni incemönimpa, ante bacete ante cedinque mïnitö ïñömö botö mïnitö weca ayë ongöñömote botö ïmote pönëedäni ämopa, angantapa. Tömengä ïinque apënete ate wade godinque wë womonte ongongacäimpa. 
Itota oodeoidi weca nanguï bamönengë cete odömongä incete tömënäni ayë tömengä ingante pönënämaï ïnänitapa. 
Wengonguï beyë në apënecä Itaiya wodi ïïmaï ante do nänö angaïnö baï ïinque baquinque tömënäni mänömaï cedönänimpa. “Awënë Wengonguï ëñëmi. Mönitö apënemöni tömënäni näni ëñënö ante ede ecänö ëñente pönengää. Ïñempa në pönengä ïñömö ede de angä awedö. Ayë Awënë Wengonguï nänö tëï pïñente cegaïnö ante ecänö ada ïñömö ede de angampa.” 
Ïninque tömënäni edö cete pönenguïnänii, ante Itaiya wodi ede wayömö yewëmöninque, Wengonguï ïïmaïnö ante cecä beyë pönënäni ïnänipa, ante yewëmongacäimpa. 
“Tömënäni botö gämënö ocë ëmente pönäni baï botö weetë, Waa bacemïnimpa, ante godö cecedömoimpa. Incete mänömaï cedämaï inceboimpa, ante Wengonguï ïïmaï cegacäimpa. Tömengä godö cecä beyenque waodäni babetamönäni baï adämaï bagadänimpa. Adobaï mïmönë näni pönënö ömedë badinque ëñënämaï bagadänimpa. Ede, Tömënäni näni adïnö ante ëñënämaï incedänimpa, ante cedinque ayë ede, Tömënäni näni ëñënö ante ëñënämaï incedänimpa,” ante wee cegacäimpa. ante Itaiya wodi yewëmongacäimpa. 
Itaiya wodi Itota nänö ñäö ëmömämo ebänö inguï, ante do ate baï ingaingä inte ede Itota ingantedö ante mänïnö ante doyedë angacäimpa. 
Ñöwo guiquënë oodeoidi awënëidi teiyënäni Itota ingante pönënänimpa. Incete Paditeoidi beyë guïñënäni inte, Mönö odömöincönë go guiiyömönite tömënäni mönitö ïmönite wïï tatodoncedänimpa, ante wee cedinque tömënäni në pönënäni ince waodäni ëñëñönäni pe wëënete tededämaï ïnänimpa. 
Ede mänïnäni, Waodäni mönitö ïmönite waa ate apënecedänimpa, ante nanguï aïnente wedäni ïnönänimpa. Adodäni, Wengonguï mönitö ïmönite waa ate apënececäimpa, ante pönömenque aïnente wedäni ïnönänimpa. 
Itota yede äninque aa pecantapa. “Botö ïmote në pönengä ïñömö wïï botö adoboque ïmote pönënongä ingampa. Weetë ede botö ïmote në da pönongaingä ingante tömengä adobaï pönengä ïnongäimpa. 
Adocä botö ïmote në acä ïñömö tömengä botö ïmote në da pönongaingä ingante adobaï acä ingampa. 
Botö ïmote në wede pönënäni ïñönäni adocanque ince wëmö ïñömö wïï godömenque ee ongoncecäimpa, ante cedinque botö ïñömö inguipoga quëwënäni weca ñäö baï ïnömo inte pontabopa.” 
“Waocä botö änö ëñëninque wïï ëñente cecä ingä incete botö tömengä ingante apente änämaï ïmopa. Ede botö wïï inguipoga quëwënäni ïnänite apënecete ante pontabopa. Weetë inguipoga quëwënäni ïnänite ëmo beyenque quëwencemïnimpa, ante pontabopa cemïnii. 
Botö ïmote në Baa angä ïñömö tömengä botö änönö ante, Dice pönëmogaa, angä ïñongante tömengä ingante në apente änö ince ede më ongompa. Inguipoga ïinque baquïöne ïñonte botö änïnö ince në apente anguingä baï ba ïninque mäningä ingante, Bitö pante wequinque Baa angabiimpa, ante baï apënete ingëimpa. 
Ede botö wïï nämanque pönëninque apënetabopa. Weetë, Botö quïnö apënequïmoo, ante, Æbänö ante apënequïmoo, ante botö Mempo botö ïmote në da pönongaingä ïñömö tömengä botö ïmote wee angä ëñëninque apënetabopa. 
Tömengä nänö wee angaïnö ëñente cebo beyenque mïnitö wantepiyë cöwë quëwencemïnimpa, ante do ëñëmopa. Ïninque botö Mempo botö ïmote nänö angaïnö ante botö adodö ante apënebopa,” ante Itota mänïñedë ïinque apënegacäimpa. 
﻿Patowa näni ämë wanteyö bacëimpa, ante näni ceyedë Itota ïñömö, Botö inguipoga quëwente ëmö cete botö Mempo weca ocë ëmente ei goquïöne do bacëimpa, ante do ëñënongäimpa. Itota ingante pönënäni në inguipoga quëwënäni ïñönänite tömengä tömënäni ïnänite waadete pönëninque ñöwoyedë, Botö ebänö nanguï waadete pönëmo ïmoo, ante odömongäimpa. 
Gäwadecë bayö Itota tömengä ëmïñënäni tönö godongämë cëñönäni wëne awënë cecä beyenque Timönö wengä Codaa Icadiote ïñömö, Itota ingante odömonte godonceboimpa, ante pönengä ïnongäimpa. 
Itota ïñömö, Quincoomë ongoncoo ince Wengonguï pönö cecä beyenque botö tömancoo awënë badinque nämä tëï pïñente në ämo ïmopa, ante ëñënongäimpa. Ayë ede Wengonguï weca quëwente weë pönïmo inte botö Wengonguï weca ocë ëmente goquïmo ïmopa, ante do ëñënongäimpa. 
Mänïnö ante ëñënongä ince tömengä ïinque cente ate engë gantidinque yabecoo gä tadongadinque wade caaincoo ëninque önoncadeyë ïnö goti padengantapa. 
Ayë ate epë mënongaquintadë pe ñïñëninque tömengä ëmïñënäni tömänäni önöwa mënöwadinque wade caaincoo goti padëincoo inte wade cewace tece cecantapa. 
Mänömaï cedinque tömengä Timönö Pegodo weca pongä adinque adocä ïñömö tömengä ingante, —Bitö botö Awënë ïmi incete botö önöwa mënöwace pömitawo. 
Ante äñongä Itota weetë, —Ñöwoque botö ebänö ceboo, ante ëñënämaï ïmipa. Incete ayë ate ëñencebiimpa. 
Angä ëñëninque Pegodo, —Botö önöwa cöwë mënöwadämaï incebiimpa, ante Baa ämopa cebii. Ante äñongä Itota godömenque, —Botö bitö önöwa mënöwadämaï ïmo baï bitö wïï botö quïmi ïmaïmipa, ante angantapa. 
Mänïnö angä ëñëninque Timönö Pegodo weetë, —Awënë, Mänömaï ï ïninque bitö wïï botö önöwaque mënöwaquïmi. Weetë botö önompo adobaï mënompodinque botö ocabo mënoncae. 
Ante äñongä Itota weetë, —Æpë në äadingä ïñömö tömengä baö ëñayö tömäñö waëmö impa. Ïninque tömengä önöwaque nämanque mënöwacä inte eyepë impa. Mïnitö do mïmö mënongate waëmö entawënömïni ïmïnipa. Incete wïï tömämïni waëmö entawëmïni ïmïnipa, angantapa. 
Ede, Æcänö botö ïmote në odömonte godonguingä ingää, ante tömengä do ëñënongäimpa. Mänömaï beyë tömengä, “Mïnitö wïï tömämïni do mënongate waëmö entawënömïni ïmïnipa,” angantapa. 
Ayë tömënäni önöwa ïinque mënöwadinque tömengä yabecoo wëñadinque tömengä adodö gote të contadinque tömënäni ïnänite, —Botö mänömaï cedinque mïnitö beyë ante quïnö ceboo, ante ëñëmïnitawo, ante äninque Itota godömenque, 
Mïnitö botö ïmote, Në Odömömi ïmipa, äninque ayë adobaï, Awënë ïmipa, ämïni ïmïnipa. Ede botö mïnitö Awënë ïnömo ïninque mïnitö mänömaïnö ante näwangä ante ämïnipa. 
Botö ïñömö mïnitö Awënë ïnömo inte në mïnitö ïmïnite Odömömo ïmo ince mïnitö önöwa do mënöwabo amïnipa. Ïninque botö mänömaï mënöwabo baï mïnitö adobaï wacä önöwa wacä önöwa mënöwaquënëmïni ïmïnipa. 
Botö cebo baï mïnitö adobaï cecemïnimpa, ante cedinque botö mïnitö beyë ante cebo aedäni. 
Mïnitö ïmïnite näwangä ämopa. Awënë ñënengä ïnongä ïñongante tömengä ingante në cecä ïñömö wïï godömenque ñënengä ingampa. Awënë në da godongä ñënengä ïñongä tömengä nänö në da godöningä weetë wïï godömenque ñënengä ingampa. 
Mïnitö ñöwo mänïnö ante ëñënïmïni inte ede ado ante cemïni ïninque mïni toquinque bacëimpa, ante Itota apënecantapa. 
Ayë apënedinque, “Botö wïï tömämïni beyë antabopa. Botö apente ënïnäni edänidö ïnänii, ante botö në ëñëmo ïmopa. Wengonguï angä ëñente näni yewëmongaïnö baï ïinque bacëimpa, ante ïïmaï bace cepa. ‘Botö tönö godongämë në cengongä ïñömö botö ïmote në pïinte cecä bacantapa.’ 
Mänömaï ba adinque ede mïnitö botö ïmotedö ante apënedinque, Tömengä mönö Codito ïnongä ingampa, ante pönencemïnimpa, ante cedinque botö ñöwo ayë badämaï ïñedë mïnitö ïmïnite ämopa. 
Mïnitö ïmïnite näwangä ämopa. Æcämenque botö në da godongaingä ingante ëna tömengä ïñömö ede botö ïmote adobaï engä ingampa. Ayë ecämenque botö ïmote ëna tömengä ïñömö botö ïmote në da pönongaingä ingante engä ingampa cemïnii,” ante Itota apënegacäimpa. 
Mänïnö angä ate Itota ïñömö tömengä nänö wewëmämo entawëninque wecä inte, Näwangä ante apënebo ëñëedäni. Mïni cabo ince adocanque, Æncedänimpa, ante botö ïmote odömonte pede godonguingä ingampa. 
Ante apënecä wedinque tömengä ëmïñënäni, Æcänö ingante apënecää, ante ëñënämaï inte godongämë wacä ingä wacä ingä adänitapa. 
Itota ëmïñënäni adocanque ïñömö Itota nänö në waadete pönengaingä ïnongäimpa. Tömengä ïñömö Itota tönö ääñömonque të contate ongönaimpa. 
Timönö Pegodo ïñömö ïingä ingante ömö ömö cedinque angampa. Bitö Itota ingante, Æcänö ingää, ante ämi angä ëñente ate apënebi ëñëmönie. 
Angä ëñëninque mäningä Itota tönö ääñömonque në të contacä ïñömö, —Awënë, ecänö ingää, ante apënebi ëñëmönie, ante tömengä ingante äñongä. 
Itota weetë, —Botö ïï päö owetaca mïï cete godömo në enguingä ïñömö tömengä në cequingä ingampa. Ayë päö owetaca mïï cedinque Timönö wë Codaa Icadiote ingante godongantapa. 
Codaa päö engä ate Tatäna ïñömö tömengäa do guiigacäimpa. Ïninque tömengä ingante, —Bitö quïnö cece cebii ede quingë cee, ante Itota angantapa. 
Wadäni adoyömö në cënäni ïñömö, Itota quïnante mänïnö ante tömengä ingante angää, ante ëñënämaï ïnönänimpa. 
Ede Codaa tömënäni da wente ëinta nëënongä ingä beyë tömënäni pancadäniya, Æ̈ëmë beyë ante mönö cenguï wïï eyepë ëamöni ïninque, Bitö godonte encebiimpa, ante Itota angampa, ante pönënönänimpa. Adobaï ömepodäni ïnänite, Godömi enguïnänimpa, ante Itota angampa, ante pönënönänimpa. 
Codaa päö ente ate tao gogacäimpa. Do woyowotë ïnönimpa. 
Codaa de gocä adinque Itota, —Botö Waobo ëñagaïmo inte ebänö ñäö apäite ëmönömo ïmoo, ante ñöwo edonque bacëimpa. Botö cequïnö beyë Wengonguï ebänö ñäö apäite ëmongä ingää, ante edonque bacëimpa. 
Ayë botö cequïnö beyë Wengonguï ñäö apäite nänö ëmönö edonque ba ïninque Wengonguï cecä ate botö ñäö apäite botö ëmönö adobaï edonque bacëimpa. Ayë mänömaï Wengonguï wanteyö cececäimpa. 
Botö wëmïni botö mïnitö weca wanteyö quëwëninque gobopa. Mïnitö botö ïmote ante diqui diqui minguïmïni ïmïnipa. Ayë oodeoidi ïnänite botö angaïnö baï ñöwo mïnitö ïmïnite adodö ämopa. Botö goquïñömö ante mïnitö edö cete ponguïmïni ïmïnii. 
Botö wee änönö ante ñöwo mïnitö ïmïnite ämopa. Wacä ingä wacä ingä waadete pönencemïnimpa. Botö mïnitö ïmïnite waadete pönënömo baï mïnitö adobaï wacä ingä wacä ingä waadete pönenguënëmïni ïmïnipa. 
Mïnitö wacä ingä wacä ingä waadete pönëmïni adinque wadäni tömänäni, Mïnitö Itota nänö në ëmïñëmïni ïmïnipa, ante ëñencedänimpa, ante Itota apënegacäimpa. 
Timönö Pegodo tömengä ingante, —Awënë, edömë gobii. Ante äñongä Itota weetë, —Botö goquïñömö ante bitö edö cete botö ïmote ñöwo tee empo ponguïmi ïmii. Ayë ate guiquënë bitö botö ïmote tee empo ponguïmi incebiimpa, angantapa. 
Pegodo godömenque, —Awënë, äninque, Botö quïnante bitö ïmite ñöwo tee empo godämaï ïmoo, ante wecampa. Botö Ao äninque bitö beyë ante nämä wenguïmo ïmopa. 
Ante äñongä Itota weetë, —Bitö Ao äninque botö beyë ante näwangä wenguïmi ïmiyaa. Bitö ïmite näwangä ante apënebo ëñëe. Tawadiya pedämaï ïñonte bitö ïñömö botö ïmotedö, Dice abogaa, ante mempoga go adopoque anguïmi ïmipa, ante apënegacäimpa. 
﻿Itota tömengä ëmïñënäni ïnänite, “Mïmönë guïñente wedämaï ïedäni. Weetë Wengonguï ingante wede pönëedäni, angantapa. Ayë adobaï botö ïmote wede pönëedäni. 
Botö Mempo nänö quëwëñömö onconcoo bacoo pönï më ongompa. Mänömaï impa, ante wïï näwangä ï baï botö mïnitö ïmïnite ancedömoimpa. Mïnitö beyë ante botö, Mïni ponte quëwenguï onconcoo ante tömää edemö badoncete ante mänïñömö goceboimpa. 
Ayë mïnitö quëwenguï onconcoo tömää edemö mënoncete ante gobo ïninque botö ocë ëmente ponceboimpa. Pöninque mïnitö botö quëwëñömö adoyömö botö tönö godongämë quëwencemïnimpa, ante botö mïnitö ïmïnite ente mëibo eicemïnimpa. 
Botö goquïñömö eyömönö ï, ante ayë mänïñömö gocete ante taadö godö ante mïnitö do ëñëmïnipa,” ante Itota apënecantapa. 
Apënecä ëñëninque Tömato ïñömö tömengä ingante, —Awënë, Ædömë goquïmii, ante mönitö ëñënämaï ïmöni inte mönitö mänïnö bitö goquïnö edönö ï, ante taadö edö cete ëñenguïmönii. 
Äñongä Itota weetë, —Botö ïñömö tömëmo në taadömo baï ïnömo ïmopa. Ayë botö adobo në näwangä änö baï ïnömo baï ïñömote mïnitö ebänö näwangä impa, ante ëñenguïmïni ïmïnipa. Botö ede në Quëwëmo inte pönö cebo beyenque mïnitö quëwenguïmïni ïmïnipa. Botö wïï pönö cebo baï waocä ecämenque ince botö Mempocä weca godämaï incedongäimpa. 
Botö ïmote do ate pönëmïni ïninque mïnitö botö Mempo ingante adobaï ate pönëmïni ïmaïmïnipa. Ñöwo tömengä ingante tece ate baï pönëmïni inte mïnitö tömengä ingante cöwë në agaïmïni incemïnimpa, ante apënecantapa. 
Mänïnö apënecä ëñëninque Pedipe ïñömö, —Awënë, Mempocä ingante odömömi amönie. Mäninque adinque idewaa. Eyepë impa. 
Äñongä Itota weetë, —Pedipe ëñëmi. Botö mïnitö weca wantepiyë quëwëmo ince bitö ayë botö ïmote adämaï inte baï pönënämaï ïmitawo. Në botö ïmote acä ïñömö tömengä adobaï Mempocä ingante në acä ingampa. Ïninque bitö ïñömö, Mempocä ingante odömömi amönie, ante edö cete botö ïmote ämii. 
Wempocä nempo botö në quëwëmo ïmopa, ante ayë, Wempocä ingante botö entawëmo ïmopa, ante bitö pönënämaï ïmitawo. Botö mïnitö ïmïnite, Æbänö apëneboo, ante wïï nämanque pönëninque apënebopa. Weetë botö Wempocä ince botö tönö në ääwocaque baï quëwënongä inte ede tömengä nänö cedö ante në cecä ingampa. 
Tömengä nempo quëwëmo ïmopa, ante ayë, Tömengä ingante botö entawëmo ïmopa, ante mïnitö ïmïnite apënebo ëñëninque pönëedäni. Weetë ede mïnitö botö änö beyenque ayë pönënämaï ïmïni incete botö bamönengë nanguï cedïnö adinque mänïnö beyenque pönëedäni. 
Mïnitö ïmïnite näwangä ämopa. Botö ïmote në wede pönengä ïñömö tömengä botö cebaï adobaï cececäimpa. Ayë botö Mempocä weca ocë ëmente gobo beyë në wede pönengä ïñömö ede wïï önonque botö cebaï cedinque godömenque cequingä ingampa. 
Mïnitö botö ëmöwo ante apënedinque quïëmë encete ante apënemïni ëñëninque botö Wengonguï Wëmo ïnömo inte ede, Mempocä nänö ñäö ëmömämo edonque pönï acedänimpa, ante cedinque mïnitö änö baï ede do ceceboimpa. 
Mïnitö, Ænguïmöni, ante quïëmë beyë ante botö ëmöwo ante botö ïmo apënemïni ëñëninque do ceceboimpa, ante Itota apënegacäimpa. 
Ayë godömenque apënedinque Itota ïïmaï ante apënecantapa. “Mïnitö botö ïmote waadete pönëmïni ïninque botö wee angaïnö ante ëñente cequïmïni ïmaïmïnipa. 
Ayë, Wacä botö beyë ante mïnitö tönö godongämë cequingä, ante botö ïñömö botö Mempocä ingante, Da godömi gocäe, ante apëneceboimpa. Ayë tömengä botö änö ante do ëñente cedinque ede, Tömengä mïnitö tönö cöwë ongonte godongämë cececäimpa, ante cedinque adocä ingante mïnitö weca da pönongä ponguingä ingampa. 
Wengonguï në nö cecä ingampa, ante näwangä impa, ante Wengonguï Teiyë Waëmö Önöwoca ince në odömongä ïnongä ingampa. Incete waodäni në inguipogaque quëwënäni ïñömö tömengä ingante adämaï ïnäni inte pönënämaï ïnönäni inte ede edö cete tömengä ingante Ao ante enguïnänii. Weetë ede tömengä mïnitö weca quëwënongä ïñongante mïnitö tömengä ingante në entawenguïmïni inte tömengä ingante do ate baï pönëmïni ïmïnipa,” ante Itota apënecantapa. 
Ayë apënedinque, “Botö wïï mïnitö nöwamïni baï mïni baquinque ante ede ëmö cete goquïmo ïmopa. Weetë mïnitö weca ocë ëmente ponceboimpa. 
Wante ate waodäni në inguipogaque quëwënäni ïñömö ede botö ïmote adämaï inguïnäni ïnänipa. Mïnitö guiquënë botö ïmote aquïmïni ïmïnipa. Ede botö quëwëmo beyenque mïnitö adobaï quëwencemïnimpa. 
Ayë Wengonguï Teiyë Waëmö Önöwoca nänö ponguïöne ïñonte mïnitö ïñömö ede, Mönö ebänö äanque baï quëwëmö ïmöö, ante ëñencemïnimpa. Ede, Botö Mempocä nempo quëwëmo ïmopa, ante ayë ede, Mïnitö botö nempo quëwëmïni ïmïnipa, ante ayë, Mïnitö ïmïnite adobaï botö entawëmo quëwënömïni ïmïnipa, ante mïnitö ëñencemïnimpa. 
Æcänö botö wee angaïnö ö ëninque ëñente ceda tömengä ïñömö botö ïmote në waadete pönengä ingampa. Botö ïmote në waadete pönengä ingante botö Mempo näëmë waadete pönencecäimpa. Ayë botö adobaï mäningä ingante waadete pönenceboimpa. Ayë, Botö ebänö ïmoo, ante tömengä ingante odömömo acecäimpa,” ante Itota apënecantapa. 
Codaa ïñömö ede wïï Codaa Icadiote wacä Codaa ïñömö ede Itota ingante apënecantapa. —Awënë ïñempa bitö mönitö ïmönite apënedinque, Botö ebänö ïmoo, ante odömömo acemïnimpa, äninque quïnante weetë, Inguipogaque quëwënäni ïnänite odömönämaï inceboimpa, ante pönëninque cebitawo, angantapa. 
Itota weetë, —Waocä botö ïmote në waadete pönengä ïninque tömengä ïñömö botö odömonte apënedö ante ëñente cedongä ïmaingampa. Botö Mempo adocä ingante waadete pönenguingä ingampa. Ayë mönatö tömengä tönö cöwë godongämë quëwencete ante tömengä weca ponguïmöna ïmönapa. 
Botö ïmote në waadete pönënämaï ingä guiquënë tömengä ïñömö botö odömonte apënedönö ante ëñënämaï cedongä ingampa. Mänïnö botö odömonte apënebo mïni ëñënïnö ïñömö wïï botö nämä pönëninque apënedïnö impa. Weetë botö ïmote në da pönongaingä nänö angaïnö impa, ante Itota apënecantapa. 
Ayë apënedinque, “Mïnitö weca botö quëwëñedë botö mänïnö ante mïnitö ïmïnite apënetabopa. 
Botö Mempocä botö ëmöwo beyë ante tömengä Teiyë Waëmö Önöwoca ingante da pönongä ponguingä inte tömengä mïnitö tönö godongämë në cedongä ingampa. Adocä mïnitö ïmïnite tömänö ante odömonte apënecä ëñencemïnimpa. Ayë botö apënedö mïni ëñënïnö tömänö ante tömengä adodö apënecä weetë pönencemïnimpa,” ante Itota apënecantapa. 
Ayë apënedinque, “Botö pönö cebo beyenque mïnitö gänë entawente quëwëedäni, ante pönö cedinque gobopa. Botö gänë entawëmämo ince mïnitö ïmïnite pönömo ëninque mïnitö gänë pönente quëwencemïnimpa. Botö inguipogaque quëwënäni näni godönö baï wïï pönömo ïmopa. Nö cete pönömo ïmopa. Mïnitö mïmönë guïñente wedämaï inte piyënë cete quëwencemïnimpa. 
Botö mïnitö ïmïnite ëmö cete godinque mïnitö weca ocë ëmente ponceboimpa, ante botö apënebo ëñëmïnitapa. Botö ede, Botö Mempocä weca goceboimpa, ante apënebo ëñënïmïni inte mïnitö botö ïmote waadete pönëmïni ïninque botö beyë ante watapë tobaïmïnipa. Ede botö wïï botö Mempo baï ïnömo inte wedämo ïnömo ïmopa. 
Mänömaï ïinque ba adinque mïnitö, Näwangä impa, ante pönencemïnimpa, ante botö ñöwoque ayë badämaï ïñedë mïnitö ïmïnite apënetabopa,” ante Itota apënecantapa. 
Ayë apënedinque, “Ïï inguipogaque quëwënäni awënë ïñömö wëne ïnongä inte oo ponce cecampa. Ïninque botö mïnitö ïmïnite wïï wantepiyë ayë apënebopa. Ede tömengä edö cete botö ïmote nämä tëï pïñente në angä inguingää. 
Incete botö, Waodäni inguipogaque quëwënäni ïñömö ïïmaï ante ëñencedänimpa, ante cebopa. Botö Mempo ingante botö waadete pönëmopa, ante ayë, Botö Mempo botö ïmo wee angä baï botö adodö cebo ïmopa, ante tömënäni ëñenguënënäni ïnänipa,” ante Itota ïinque apënegacäimpa. Ayë, “Ñöwo ede engë gantidinque mönö gocëimpa,” angacäimpa. 
﻿Ayë godömenque apënedinque Itota ïïmaï apënecantapa. “Botö näwä yowementa baï ïmopa. Ayë botö Mempo yowementa në aacä baï ingampa. 
Botö ïmote pönënäni tömänäni ïï yowementa gedëmento baï ïnänipa. Æcänö wïï botö ëmïñengä baï ceda tömengä ïñömö gedëmento ömecato baï ingampa. Botö Mempo gedëmento ömecato baï ïñongante wangö topente baï cedinque tömengä ingante wido cecampa. Æcänö botö ëmïñengä baï ceda guiquënë tömengä gedëmento tömenca incato baï ingampa. Gedëmento tömenca incato ince godömenque waa pedinque nanguï incacëimpa, ante weë topë weë topë cedäni baï botö Mempo ïñömö adobaï cecampa. Botö në ëmïñengä wïï eyepë cecä adinque tömengä ingante wade cecampa. 
Botö änö ante mïnitö ïmïnite botö apënedïnö beyë mïnitö mïmönë do mënongate quëwëmïni ïmïnipa. 
Mïnitö botö nempo ee quëwënömïni incemïnimpa. Ayë adobaï mïnitö botö ïmote cöwë entawente quëwënömïni ïmïnipa. Gedëmento yowementa adoyömö ibente ode yate baï pete incate bapa. Ede gedëmento adotoque ïñonte edö cete nämä cedinque incaquintoo. Mïnitö ïñömö, Tömenca incate baï mönö nanguï cecëimpa, ante cedinque botö nempo ee quëwenguënëmïni ïmïnipa,” ante Itota apënecantapa. 
Ayë apënedinque, “Botö yowementa baï ïmopa. Mïnitö guiquënë gedëmento baï ïmïnipa. Waocä botö nempo ee quëwënongä inte ayë botö ïmote cöwë entawënongä ingä ïninque tömengä tömenca incate baï nanguï cebaingampa. Weetë ede botö nempo quëwënämaï ïmïni ïninque mïnitö tömää cedämaï ïmaïmïnipa töö. 
Në botö nempo ee quëwënämaï ingä ïñömö tömengä gedëmento näni wido cedinto baï ingampa. Mäninto amïmö bayonte gete mämö gongapamö ñö cedäni wo beco baï cedinque tömengä ingante botö Mempo adobaï wido cecä ingampa,” ante Itota apënecantapa. 
Ayë apënedinque, “Mïnitö guiquënë botö nempo ee quëwëninque botö angaïnö ante ee entawente quëwëmïni ïninque mïnitö quïëmë encete ante äïnëmïni ince Wengonguï ingante apënemïni inte tömengä weetë pönongä ëmaïmïnipa. 
Mïnitö nanguï pönï tömenca incate baï ïmïni inte, Mïnitö botö ëmïñëmïni ïmïnipa, ante edonque pönï ingëimpa. Mänömaï cemïni ïninque, Botö Mempo ñäö apäite ëmönongä ingampa, ante odömonte ingëimpa. 
Botö Mempo ïñömö botö ïmo waadete pönengä ingaingä baï botö adobaï mïnitö ïmïnite waadete pönëmo intabopa. Botö në waadete pönëmo ïñömote mïnitö ïñömö botö nempo ee ongöedäni. 
Botö Mempo në waadecä ïñongante botö tömengä nänö wee angaïnö ante ëñente cedïmo inte tömengä nempo ee ongömopa. Mïnitö adobaï botö në waadete pönëmo ïñömote mïnitö botö wee angaïnö ante ëñente cemïni ïninque ede botö nempo ee ongömïni ïmaïmïnipa,” ante Itota apënecantapa. 
Ayë apënedinque, “Botö watapë topämo ante mïnitö mïmönë entawëninque watapë tocemïnimpa, ante ayë, Mïni watapë topämo eyepë ingëimpa, ante botö mïnitö ïmïnite mänïnö ante apënetabopa. 
Botö wee änö ïñömö ïïmaï ante impa. Mïnitö ïmïnite botö waadete pönënïnö baï mïnitö adobaï wacä ingä wacä ingä waadete pönëedäni. 
Æcänö nänö ëmigoidi beyë ante, Botö Ao äninque nämä ince tömënäni beyë ante wenguïmo, ante cecä ïñömö tömengä nänö waadete pönëmämo wïï waodäni tömänäni waadete pönëmämo baï impa. Tömengä ïñömö ede godömenque nanguï waadete pönengä ingampa. 
Mïnitö botö wee angaïnö ëñente cemïni ïninque botö guiidëmïni ïmaïmïnipa. 
Mïnitö botö ïmo në cedömïni ïmïnipa, ante botö mïnitö ïmïnite godömenque apënedämaï ïmopa. Ede awënë ingante në cecä ïñömö, Awënë ebänö cecää, ante ëñënämaingä ingampa. Weetë ede botö Mempo nänö angaïnö ante botö ëñënïnö tömänö ante mïnitö ïmïnite apënebo ëñëmïni beyë botö, Mïnitö botö guiidëmïni ïmïnipa, ante apënedïmo ïmopa. 
Mïnitö wïï botö ïmote apente ënïmïni ïmïnipa. Weetë botö ïñömö, Mïnitö botö ëmïñëmïni ïnömïni inte tömenca nanguï incate baï nanguï cecemïnimpa, ante mïnitö ïmïnite apente ënïmo ïmopa. Mïnitö botö ëmïñëmïni ïnömïni inte cöwë cemïni ïninque mïnitö quïëmë ante botö ëmöwo beyenque apënemïni ëñëninque Mempocä ïñömö do pönongä encemïnimpa. 
Botö wee änö ïñömö ïïmaï ante impa. Mïnitö wacä ingä wacä ingä waadete pönëedäni,” ante Itota apënegacäimpa. 
Mänömaïnö ante apënedinque Itota godömenque ïïmaï ante apënecantapa. “Inguipogaque në quëwënäni ïñömö mïnitö ïmïnite pïïnäni adinque mïnitö guïñënämaï inte ede, Itota ingante do pïingadänimpa, ante pönëmïni ïmïnipa. 
Waodäni në inguipogaque quëwënäni näni cabo wacä ingä wacä ingä waadete pönënäni ïnänipa. Mïnitö inguipogaque näni quëwencabo tönö adomïni ïmïni baï tömënäni mïnitö ïmïnite adobaï waadete pönencedönänimpa. Weetë mïnitö inguipoga näni quëwencabo tönö adomïni ïnämaï ïmïnipa. Ïñempa wëënëñedë mïnitö inguipoga quëwëñömïnite botö do mïnitö ïmïnite apente entabopa. Mänömaï beyë në inguipogaque quëwënäni ïñömö mïnitö ïmïnite pïïnäni ïnänipa. 
Botö änö ante mïnitö ïmïnite, Æbänö apëneboo, ante ñöwo weetë pönëedäni. ‘Awënë ñënengä ïnongä ïñongante tömengä ingante në cecä ïñömö wïï godömenque ñënengä ingampa.’ Waodäni botö ïmote pïïnäni wewëmo baï mïnitö ïmïnite adobaï pïïnäni wewëmïni incemïnimpa. Botö odömonte apënegaïnö ante ëñente cedäni baï mïnitö odömonte apënedö ante adobaï ëñente cecedänimpa. 
Mïnitö botö quïmïni ïñömïnite ede botö ëmöwo beyenque ïïnäni, Botö ïmote në da pönongaingä, Æbänö ingää, ante ëñënämaï ïnäni inte mänömaï ede cequïnäni ïnänipa,” ante Itota apënecantapa. 
Ayë apënedinque, “Botö tömënäni ïnänite wïï ponte apënebo baï tömënäni näni wentamö mongenguïmämo mongënämaï incedönänimpa. Ñöwo ïñömö, Botö apënebo në ëñënïnäni inte tömënäni näni wentamö mongëmämo do mongënänipa. Ïñempa Itota apënecä ëñënämaï ïmönipa, ante edö cete anguïnänii. 
Botö ïmote në pïingä ïñömö tömengä adobaï botö Mempocä ingante pïingä ingampa. 
Wacä, Botö bamönengë botö cebaï adobaï cecä ïñömö cöwë de angampa. Ïninque botö wïï tömënäni weca bamönengë cebo baï tömënäni näni wentamö mongenguïmämo mongënämaï incedönänimpa. Incete, Botö ebänö ceboo, ante do adäni ince tömënäni botö ïmote pïïninque botö Mempo ingante adobaï pïïnänitapa. 
Dodäni näni wee yewëmongaintaa yewëmöninque ïïmaï ante näni apënegaïnö baï ñöwodäni näni cedö beyë ede ïinque batimpa. ‘Botö ïmote önonque pïïnänitapa,’ ante yewëmongadänimpa,” ante Itota apënecantapa. 
Ayë apënedinque, “Botö ede botö Mempo weca ocë ëmente gote ate mïnitö beyë ante mïnitö tönö godongämë cequingä ingante da pönonceboimpa. Mäningä ïñömö Wengonguï Teiyë Waëmö Önöwoca ïnongä inte ede, Æbänö näwangä ï, ante apënecä ëñencemïnimpa. Tömengä botö Mempo weca quëwente ponguingä ingampa. Pöninque tömengä, Botö ebänö ceboo, ante apënecä ëñencemïnimpa. 
Mïnitö adobaï wëënëñedë botö mä ceyedë do botö mïñë godïmïni ïmïni inte ede, Botö ebänö ceboo, ante apënequënëmïni ïmïnipa,” ante Itota tömengä nänö në ëmïñënäni ïnänite apënegacäimpa. 
﻿Godömenque apënedinque Itota ïïmaï apënecantapa. “Mïnitö oda cedämaï tëï gongente ongoncemïnimpa, ante cedinque botö mïnitö ïmïnite mänïnö ante tömänö apënetabopa. 
Mïnitö odömöincönë go guiiyömïnite wadäni, Mönitö tönö godongämë ongönämaï ïedäni, ante mïnitö ïmïnite tatodönäni gocemïnimpa. Wïï mänïnonque cequïnänimpa. Weetë ïincayë ate ecämenque mïnitö ïmïnite në wënonguïna ïna ïñömö tömengä, Botö Wengonguï nänö cedö ante cebopa, ante pönencecäimpa. 
Botö Mempo ingante wïï adinque pönënämaï ïnäni inte ayë botö ïmote adämaï inte baï pönënämaï ïnäni ïñömö tömënäni ïñömö mïnitö ïmïnite mänïnö cequïnäni ïnänipa. 
Ede mänïöne bayonte mïnitö, Botö wee angaïnö ante ebänö ämoo, ante weetë pönencemïnimpa, ante botö mïnitö ïmïnite mänïnö ante do apënetabopa,” ante Itota apënegacäimpa. Ayë godömenque apënedinque Itota ïïmaï apënecantapa. “Mïnitö tönö wëënëñedë godongämë ongömo beyë botö mänïnö ante mänïñedë apënedämaï intabopa. 
Botö ïmo në da pönongaingä weca botö ñöwo pönï ocë ëmente goquïmo incete, Bitö eyömönö goquïmi, ante mïnitö tömämïni botö ïmote änämaï ïmïnipa. 
Botö mänïnö ämo beyë mïnitö nanguï pönï wewëmïni ïmïnipa. 
Incete botö mïnitö ïmïnite näwangä ämopa. Mïnitö beyë waa ingëimpa, ante botö goquïmo ïmopa. Botö wade godämaï ïmo baï mïnitö tönö godongämë në cequingä ïñömö mïnitö weca pönämaï incedongäimpa. Weetë ede cöwë goquïmo inte godinque botö tömengä ingante mïnitö weca da pönömo ponguingä ingampa. 
Pöninque Wengonguï Teiyë Waëmö Önöwoca cecä beyenque inguipogaque quëwënäni, Mönö wëne wëne cedömö inte wentamö mongëmö awedö, ante wecedänimpa. Ayë tömengä cecä beyenque, Wengonguï weca ecänö nö cete quëwëna ïna, ante ëñencedänimpa. Ayë Wengonguï apente ante pancecäimpa, ante adobaï ëñencedänimpa. 
Ede botö ïmote näni pönënämaï ïnö beyenque inguipogaque quëwënäni ïñömö ede, Mönö wëne wëne cedonque ante cedinque pönënämaï ïmompa, ante wecedänimpa, ante adocä cececäimpa. 
Ayë ede, Botö ïñömö botö Mempo weca gote quëwëñömote mïnitö botö ïmote adämaï inguïmïni ïmïnipa. Ïninque botö Mempo weca gote quëwëmo beyë Wengonguï Teiyë Waëmö Önöwoca ince, Æbänö nö cete quëwenguïï, ante inguipogaque quëwënäni ïnänite odömonte apënecä ëñencedänimpa. 
Ayë inguipogaque quëwënäni awënë ïñongante wëne ingante Wengonguï, Botö panceboimpa, ante do apente angacäimpa, ante Wengonguï Teiyë Waëmö Önöwoca godö odömonte apënecä beyenque ëñencedänimpa,” ante Itota apënecantapa. 
Ayë apënedinque, “Botö mïnitö ïmïnite nanguï ayë apëneïnente webo incete mïnitö ñöwo ganca edö cete ëñenguïmïnii. 
Wengonguï Teiyë Waëmö Önöwoca pongä ate tömengä ïñömö, Æbänö näwangä impa, ante tömänö ante mïnitö ïmïnite odömonte apënecä ëñencemïnimpa. Adocä, Æbänö apënequïmoo, ante wïï nämä pönëninque apënececäimpa. Weetë Wengonguï tömengä ingante angä nänö ëñënïnö ante Wengonguï Önöwoca ïñömö mänïnonque ante mïnitö ïmïnite odömonte apënecä ëñencemïnimpa. Ayë, Ïincayë ate ebänö baquïï, ante tömengä mïnitö ïmïnite apënecä ëñencemïnimpa. 
Botö ebänö ñäö apäite ëmönömo ïmopa, ante edonque pönï bacëimpa, ante cedinque tömengä ïñömö botö entawënö ante mïnitö ïmïnite odömonte apënecä ëñencemïnimpa. 
Botö Mempo nänö ëadoncoo ïñömö ede tömancoo botö quincoo impa. Mänömaï beyë ïïmaï apënetabopa. Tömëmo entawencoo ante Wengonguï Önöwoca ïñömö mïnitö ïmïnite odömonte apënecä ëñencemïnimpa, ante apënetabopa,” angantapa. 
“Ayë wante ate mïnitö botö ïmote adämaï inguïmïni ïmïnipa. Ayë ate wanteyö ïñonte botö ïmote weetë acemïnimpa,” ante Itota apënegacäimpa. 
Tömengä ëmïñënäni pancadäniya nämanque godongämë apënedinque, —Mänïnö äninque tömengä, Mïnitö wante ate botö ïmote adämaï inguïmïni ïmïnipa, ante ebänö ancete ante apënecää, ante wedänitapa. Ayë, Wante ïñonte mïnitö botö ïmote weetë acemïnimpa, ante ayë, Botö Mempo weca gote quëwëmo beyë impa, ante Itota apënecä awedö, ante apënedänitapa. 
Tömënäni weetë weetë, Mänïnö tömengä, Wanteyö, ante nänö änö ïñömö ede ebänö ante apënecää, ante wedänitapa. Tömengä ebänö ancete ante apënecää, ante ëñënämaï ïmönipa, ante wedänitapa. 
Tömënäni mänïnö ante pönëninque botö ïmote ëñencete ante äïnënäni ïnänipa, ante wedinque Itota tömënäni ïnänite, —Wante ate mïnitö botö ïmote adämaï inguïmïni ïmïnipa, ante botö änö ante ayë, Wanteyö ïñonte mïnitö botö ïmote weetë acemïnimpa, ante botö ebänö ämoo, ante mïnitö nämanque godongämë tedemïnitawo. 
Mïnitö ïmïnite näwangä ämopa. Inguipogaque quëwënäni ïñömö watapë toyönäni mïnitö caate wequïmïni inte Ca ca wecemïnimpa. Mïnitö wewenguïmïni ïmïnipa. Incete mïni wewëmämo ince mïni toquinque bacëimpa. 
Onquiyengä ïñömö tömengä wëñë ëñace ceyedë nanguï nantate wecä inte wewengä bacä incete tömengä wëñë ëñacä adinque tömengä, Botö wë ëñacä ingampa, ante watapë tote beyë tömengä nänö wedïnö ante ede pönënämaï ingampa. 
Mïnitö tömengä baï adobaï ïmïnipa. Ñöwoyedë mïni caate weyedë impa. Incete botö weetë mïnitö ïmïnite aquïmo ïmopa. Mänömaï beyë mïnitö watapë tocemïnimpa. Mänïñedë, Mïnitö todämaï incemïnimpa, ante ecämenque ince wee cedämaï incecäimpa. 
Godömenque apënedinque Itota, “Mänïñedë mïnitö botö ïmote, Æbänö ï, ante ëñencete ante godömenque änämaï incemïnimpa. Mïnitö ïmïnite näwangä ämopa. Botö Mempo ingante mïnitö quïëmë encete ante botö ëmöwo ante apëneyömïni tömengä ïñömö do pönongä encemïnimpa. 
Ñöwo ganca mïnitö quïëmë encete ante botö ëmöwo ante apënedämaï ïnïmïni ïmïnipa. Ñöwo ïñömö ede, Pönömi ëmönie, ante Wengonguï ingante apëneedäni. Apënemïni ëñëninque tömengä pönongä ëninque mïnitö eyepë pönï mïni watapë toquinque enguïmïni incemïnimpa,” ante Itota apënegacäimpa. 
Mänömaïnö ante apënedinque Itota ïïmaï apënecantapa. “Mïnitö ïmïnite inguipoga quëwënäni näni cebaïnö ante odömonte apënedïmo incete botö wanteyö baquïöne ïinque bayonte mänömaïnö ante godömenque odömonte apënedämaï inceboimpa. Weetë botö tömëmo Mempo ingantedö ante apënedinque mïnitö ïmïnite edonque pönï apëneceboimpa. 
Mänïöne mïnitö botö Mempo ingante botö ëmöwo beyenque apënequïmïni ïmïnipa. Ïninque botö, Mïnitö beyë ante botö Mempo ingante apënequïmo ïmopa, ante mänömaï beyë botö änämaï ïmopa. 
Ede botö Mempo ince mïnitö ïmïnite waadete pönengä ingampa. Botö ïmo waadete pönëninque mïnitö ïñömö ede, Wengonguï weca quëwëninque Itota pongaingä ingampa, ante pönënïmïni beyë botö Mempo adobaï mïnitö ïmïnite waadete pönengä ingampa. 
Botö ede Mempocä weca quëwente inguipoga ïñömö pönïmo inte ñöwo pönï inguipoga quëwëninque wade godinque Mempocä weca ocë ëmente goquïmo ïmopa,” ante Itota apënecantapa. 
Tömengä ëmïñënäni, —Ñöwo inguipoga quëwënäni näni cebaïnö ante odömonte apënedämaï inte bitö edonque pönï apënebi ëñëmönipa. 
Bitö tömänö ante ëñëmi ïmipa, ante ñöwo ëñëmönipa. Ïninque mönitö, Æbänö ï, ante ëñencete ante bitö ïmite änämaï ïñömöni bitö ïñömö do në ëñëmi ïmipa. Mänömaï beyë mönitö, Bitö Wengonguï weca quëwente pönïmi inte në ëñëmi ïmipa, ante do pönëmöni ïmönipa. 
Ante äñönäni Itota weetë, —Ñöwo tece pönëmïni ïmïnitawo. 
Wanteyö bayedë ïñömö ede ñöwo pönï batimpa. Mänïñedë mïnitö botö ïmote ëmö cete panguïmë panguïmë wodii wïnöninque tömëmïni oncönë go guiiquïmïni ïmïnipa. Botö ïmo adoboque ëmö cete gomïni incete botö ïñempa wïï adoboque ongömopa. Ede botö Mempo botö tönö godongämë ongongampa. 
Mïnitö ïñömö botö nempo quëwëmïni inte gänë pönente quëwencemïnimpa, ante cedinque botö mänïnö ante mïnitö ïmïnite apënetabopa. Ïï inguipoga quëwëninque mïnitö caate wecemïnimpa. Incete mïni wewenguïmämo ante guïñënämaï ïedäni. Ede inguipogaque ante näni wëne wëne cedönö ante Baa äninque botö godömenque tëï ëmönömo inte në gänä cegaïmo ïmopa. Mänömaïnö ante Itota tömengä nänö ëmïñënäni ïnänite ïinque apënecä ëñengadänimpa. 
﻿Itota mänömaïnö ante ïinque apënedinque öönedë ëmö adinque ïïmaï apënecantapa. “Mempo ëñëmi. Bitö, Æbänö baquïï, ante bitö angaïnö baï do batimpa. Botö ede, Bitö Wëmo ïnömo ïñömote bitö pönö cebi ate botö ñäö apäite baï botö ëmönö ïñömö edonque pönï bacëimpa, ante apënebopa. Mänömaï cebi adinque botö weetë bitö beyë pönö cebo ate bitö ñäö ëmömämo edonque pönï bacëimpa. 
Bitö pede pönömi botö në engaïnäni ïnänite botö cöwë wantepiyë näni quëwenguïnö ante godömo encedänimpa, ante bitö botö tönö godongämë cebi beyenque botö waodäni tömänäni ïnänite në ämo batabopa. 
Waodäni cöwë wantepiyë näni wënämaï quëwenguïnö ante ïïmaï impa. Mempo, bitö adobique näwä Wengonguï ïnömi ïñömite tömënäni bitö ïmite ate baï pönencedänimpa. Ayë botö Itota Coditobo bitö në da pönongaïmo ïñömote do adinque tömënäni pönencedänimpa. Tömënäni mänömaï näni pönënö beyenque ede cöwë wantepiyë näni wënämaï quëwenguïmämo ede do ëadänipa,” ante Itota apënecantapa. 
Ayë Mempo ingante godömenque apënedinque, “Bitö, Ïïmaï cee, ante bitö angaïnö ante botö inguipoga quëwëninque do ïinque cebo beyë bitö ñäö ëmömämo edonque pönï bagatimpa. 
Wëënëñedë pönï inguipoga badönämaï ïñedë bitö weca ongöninque botö ñäö ëmongaïmo inte ñöwo bitö weca ocë ëmente pömo adinque bitö pönö cebi ate botö adobo ñäö apäite baï ëmömo ate ede edonque pönï acëimpa,” Mempo ingante apënecantapa. 
Ayë, “Inguipoga quëwënäni bitö quïnäni ïnänipa, ante bitö pede pönömi ëninque botö weetë, Wengonguï ecänö ingää, ante tömënäni ïnänite odömömo ëñënänitapa. Adodäni bitö quïnäni ïñönänite bitö tömënäni ïnänite pede pönömi entabopa. Tömënäni bitö angaïnö ante ëñente cedïnäni ïnänipa. 
Bitö pönömi ëninque botö ëwocagaincoo ante ïïnäni ïñömö ede, Mänincoo tömancoo ede Mempocä pönongä ëninque Itota ëwocacampa, ante ñöwo do ëñënänipa. 
Ede Mempo bitö pönö apënebi botö ëñente engaïnö ante botö adodö ante ede tömënäni ïnänite godö apënebo ëñëninque tömënäni do ënänitapa. Botö bitö weca quëwente pongaïmo ïmopa, ante ëñëninque tömënäni edemö ëñënänitapa. Ayë, Bitö botö ïmote da pönömi në pongaïmo ïmopa, ante pönënänitapa,” ante Itota Mempocä ingante apënecantapa. 
Ayë, “Mempo, botö tömënäni beyë ante bitö ïmite apënebopa. Botö wïï inguipogaque quëwënäni beyë ante apënebopa. Weetë ede, Bitö në pede pönömi botö engaïnäni ïñömö ede bitö quïnäni ïnänipa, ante botö tömënäni beyë ante bitö ïmite apënebopa. 
Botö quïnäni tömänäni bitö quïnäni ïnänipa. Ayë bitö quïnäni tömänäni botö quïnäni adobaï ïnänipa. Tömënäni cedäni beyenque botö ñäö ëmömämo edonque pönï batimpa.” 
Ante apënedinque Itota godömenque apënecantapa. “Botö inguipoga ïñömö godömenque ongönämaï inceboimpa. Weetë bitö weca ocë ëmente ponguïmo ïmopa. Botö ëmïñënäni guiquënë inguipoga ïñömö ayë ongönäni ïnänipa. Mempo bitö në Teiyë Waëmö ïnömi inte ëñëmi. Bitö ëmöwo bitö pönö pemongaïwo beyenque botö tëï pïñente në ämo ïmopa. Ïninque mönatö ääwocaque baï ëwocate quëwëmöna baï mänïnäni adobaï ääwocaque baï ëwocate quëwencedänimpa, ante cedinque bitö tëï pïñëmi inte tömënäni ïnänite wee aacebiimpa, ante bitö ïmite apënebopa. 
Mänïnäni weca botö quëwëñedë botö ïñömö bitö ëmöwo bitö pönö pemongaïwo beyenque botö tömënäni ïnänite wee aatabopa. Ayë, Wë womönämaï incedänimpa, ante adodäni ïnänite wee gampotabopa. Ïninque tömënäni tömänäni wë womönämaï ïnänipa. Önonque adocanque ïñömö ëmëwo wë womonguënengä ince tömengä ïñömö ede Wengonguï angä ëñente näni yewëmongaïnö baï ñöwo ïinque baquinque ante ede ëmëwo wë womongantapa,” ante Itota Mempocä ingante apënecantapa. 
Ayë, “Botö ñöwo bitö weca ocë ëmente ponguïmo ïmopa. Tömënäni botö watapë topämo tömämämo entawëninque quëwencedänimpa, ante botö mänïnö ante inguipoga ayë quëwëñedë apënebo ïmopa. 
Mempo, bitö angaïnö ante botö tömënäni ïnänite godö apënebo ëñënänitapa. Botö inguipogaque näni quëwencabo tönö adobo ïnämaï ïmo baï tömënäni ede adobaï inguipogaque näni quëwencabo tönö adodäni ïnämaï ïnäni adinque inguipogaque quëwënäni weetë tömënäni ïnänite pïïnänitapa. 
Mempo ëñëmi. Bitö botö ëmïñënäni ïnänite, Mïnitö inguipoga ïñömö ayë quëwënämaï incemïnimpa, ante ente mäobi gocedänimpa, ante botö bitö ïmite apënedämaï ïmopa. Weetë, Wëne awënë në wïwa cedongä ïñömö tömënäni ïnänite, Oda cecedänimpa, ante ceyongante bitö wee aabi ate tömënäni weetë oda cedämaï incedänimpa, ante bitö ïmite apënebopa. 
Botö inguipogaque näni quëwencabo tönö adobo ïnämaï ïmo baï tömënäni ede adobaï inguipogaque näni quëwencabo tönö adodäni ïnämaï ïnänipa. 
Bitö änö ïñömö ede näwangä ante impa. Ïninque bitö godö cebi ate näwangä bitö änö beyenque tömënäni ïñömö tömëmi cedonque ante cedinque teiyë waëmö ëwocate quëwënäni incedänimpa, ante bitö ïmite apënebopa. 
Bitö botö ïmote inguipoga ïñömö bitö da pönömi pömo baï botö adobaï tömënäni ïnänite inguipoga quëwënäni weca da godömo godänitapa. 
Tömënäni ïñömö bitö cedonque ante cedinque teiyë waëmö ëwocate quëwënäni incedänimpa, ante botö ïñömö ede bitö cedonque ante Ao äninque, Botö nämä ince tömënäni beyë ante wenguïmo ïmopa,” ante Itota apënecantapa. 
“Mempo ëñëmi. Botö wïï botö ëmïñënänique beyë ante bitö ïmite apënebopa. Weetë tömënäni botö angaïnö ante apënedäni ëñente pönëninque wadäni në wede pönenguïnäni ïñönänite botö ïïnäni beyë ante adobaï bitö ïmite apënebopa. 
Mempo, Bitö ïmite botö entawëmo ïmo baï ayë botö bitö nempo quëwëmo ïmo baï mänïnäni tömänäni adobaï ääwocaque baï ëwocate quëwëmaïnänipa, ante cecebiimpa, ante bitö ïmite apënebopa. Ayë inguipoga quëwënäni ïñömö, Bitö botö ïmote da pönömi pongaïmo ïmopa, ante pönencedänimpa, ante cedinque bitö godö cebi ate tömënäni mönatö nempo quëwencedänimpa, ante bitö ïmite apënebopa. 
Bitö pönö cebi beyenque botö ñäö baï entawëninque, Mönatö ääwocaque baï ëwocate quëwëmöna baï tömënäni adobaï ääwocaque baï ëwocate quëwencedänimpa, ante botö ïñömö bitö pönönïmämo botö ñäö entawëmämo tömënäni ïnänite adopämo godömo ente entawënänipa. 
Tömënäni ääwocaque baï ëwocate quëwencedänimpa, ante tömënäni botö ïmote entawënänipa. Ayë botö bitö ïmite entawëmo ïmopa. Tömënäni mänömaï ääwocaque baï ëwocadäni adinque inguipoga quëwënäni ïñömö, Bitö botö ïmote në da pönömi pongaïmo ïmopa, ante ëñencedänimpa, ante apënebopa. Ayë botö ïmote waadete pönengaïmi ïmi baï bitö tömënäni ïnänite adobaï waadete pönengaïmi ïmipa, ante ëñencedänimpa, ante apënebopa,” ante Mempocä ingante Itota apënecantapa. 
Ayë, “Mempo, Bitö pede pönömi botö në engaïnäni ïñömö botö ñäö ëmömämo acedänimpa, ante botö, Tömënäni botö quëwëñömö adoyömö quëwencedänimpa, ante aïnente webopa. Wëënëñedë pönï inguipoga badönämaï ïñedë bitö ïñömö ede botö ïmote waadete pönëninque botö ñäö ëmömämo pönömi botö engaïmämo tömënäni adopämo acedänimpa, ante aïnente webopa. 
Mempo në nö cedömi ïmi ëñëmi. Inguipogaque quëwënäni bitö ïmite wïï adinque pönënämaï ïnäni incete botö ïñömö ede bitö ïmite do ate pönëmo ïmopa. Botö ëmïñënäni ïñömö, Bitö botö ïmote da pönömi në pongaïmo ïmopa, ante do ëñënänitapa. 
Botö cebo beyenque mänïnäni ïñömö, Bitö ïmite ate baï pönënänitapa. Botö ïmote bitö waadete pönënö ante adodö waadete pönënö tömënäni mïmönë entawente quëwencedänimpa, ante ayë, Tömënäni botö ïmote entawencedänimpa, ante botö ayë cebo beyenque tömënäni ïñömö, Bitö ïmite ate baï pönencedänimpa,” ante Itota Mempo ingante ïinque apënegacäimpa. 
﻿Wengonguï ingante ïinque apënedinque Itota tömengä ëmïñënäni tönö wade godinque Quedodöö biyöne ëmë wedeca godänitapa. Æ̈më wedeca odibowencodë näni ancodë ï ïninque Itota tömengä ëmïñënäni tönö mänincodë pö guiidänitapa. 
Itota ingante në odömonguingä Codaa ïñömö Itota tömengä ëmïñënäni tönö mänincodë wante ïñö wante ïñö gote ongönäni ïninque Itota ingante në odömonguingä Codaa ïñömö mänincodë do adingä ïnongäimpa. 
Ïninque tontadoidi adocaboque ïnänite ëninque Codaa ïñömö ede täno beyente adocodë pongantapa. Ayë, Wengonguï quï, ante në godönäni ñënënäni tönö Paditeoidi näni wee wänönäni ïnänite Codaa nempo godönäni ëningä inte tömengä tömënäni ïnänite tontadoidi tönö ente mämongä pönänitapa. Pöninque tömënäni gonga ticaïnë nëente gongapencade ticaïnë nëëninque yaëmë nëente Codaa mïñë pönänitapa. 
Itota nämä ante, Æbänö bate wequïmoo, ante tömää ëñënongä inte awënë tao godinque tömënäni ïnänite, —Æcänö ingante ante diqui diqui minte pömïnii. 
Ante äñongä tömënäni weetë, —Itota Näatadeta në quëwëningä ingante ämönipa. Änäni ëñëninque, —Botö tömëmo ïmopa, ante Itota apënecantapa. Ayë në odömonguingä Codaa ïñömö tömënäni weca a ongönongäimpa. 
Itota ïñömö, “Botö tömëmo ïmopa,” ante äñongä tömënäni gä godinque onguipoga të go weënänitapa. 
Të go weënäni adinque tömengä adodö, —Æcänö ingante ante diqui diqui minte pömïnii. Ante äñongä tömënäni weetë, —Itota Näatadeta quëwëningä ingante ämönipa. 
Änäni ëñëninque Itota weetë, —Botö tömëmo ïmopa, ante do antabopa. Mïnitö ïñömö botö ïmote ante diqui diqui minte pömïni baï mänïnäni ïnänite bei ongönämaï ïedäni. 
Itota Mempocä ingante do apënedinque, “Bitö ede pönömi botö engaïnäni ïnänite wee aabo beyë adocanque ince wë womönämaï ïnänitapa,” ante nänö angaïnö baï ñöwo ïinque bacëimpa, ante mänömaï angantapa. 
Timönö Pegodo ïñömö në yaëmë nëengä inte pede guiipote yaëmë ëninque, Wengonguï quï, ante në godongä ñënengä pönï ïnongä ingante në cecä ingante tei päninque tömëmonca ïnö wangö tamoncacantapa. Pegodo nänö në wangö tamoncadingä ëmöwo Mäadoco ëmongä ïnongäimpa. 
Itota weetë Pegodo ingante, —Bitö yaëmë adodö da wëe, äninque, Botö wewenguïmämo ante botö Mempo pönongä ënïmo inte wewenguënëmo ïmopa, angacäimpa. 
Ayë odömäno tontadoidi tönö tömënäni awënë ayë oodeoidi awënëidi tönö Itota ingante bei ongöninque ënänitapa. Æ̈ninque tömengä ingante goto wimpote cedänitapa. 
Ayë adodäni Änato nänöwäa Caiapato weca Itota ingante ente mäo godänitapa. Ede Caiapato ïñömö, Wengonguï quï, ante në godongä ñënengä pönï ïnongä mänïï wadepo ïñonte ïnongäimpa. 
Caiapato wëënëñedë oodeoidi awënëidi ïnänite ïïmaï ante në änongä ïnongäimpa. Mönö waocabo beyë ante adocanque onguïñengä wengä ïninque waa ïmaimpa. 
Itota nänö ëmïñengä wacä tönö Timönö Pegodo ïñömö tömëna ïñömö Itota ingante tee empo godatapa. Mäningä ïñömö Itota nänö ëmïñengä ïñömö, Wengonguï quï, ante në godongä ñënengä pönï nänö në adingä ïnongäimpa. Ïninque Itota tönö pöninque tömengä Wengonguï ingante në godongä ñënengä pönï ïnongä oncö yacömöñäa ïñömö pö guiicantapa. 
Pegodo guiquënë odemö yabe ïnö a ongönongäimpa. Wacä Itota mïñë në gocä ïñömö, Wengonguï quï, ante në godongä ñënengä pönï ïnongä nänö në adingä ïñömö tömengä ocë ëmente pöninque baquecä odemö në wee aacä ingante apënecantapa. Pegodo ingante ämi guiicäe, angä ëñëninque baquecä wi ënecä ate tömengä Pegodo ingante ente manguicä guiicantapa. 
Manguicä guiiyongä baquecä odemö në wee aacä ïñömö Pegodo ingante, —Bitö adobaï mäningä onguïñengä nänö në ëmïñënömi ïmipa töö. Äñongä tömengä weetë, —Botö wabo ïmopa, angantapa. 
Yoguite ingatimpa. Ayë në cedönäni tönö oodeoidi awënëidi wee wänönäni gongapamö ootoquï, ante näni tadönï gäänë adiyë ongonte ootodönänimpa. Pegodo adobaï tömënäni tönö godongämë adiyë ongonte ootocantapa. 
Mänïñedë Änato ïñömö, Wengonguï quï, ante në godongä ñënengä pönï ïñömö Itota ingante, Bitö në ëmïñënäni diyë, änongäimpa. Ayë Itota nänö odömonte apënegaïnö ante, Æbänö ï, ante tömengä ingante adobaï angantapa. 
Itota weetë, —Waodäni ëñëñönänite botö edonque pönï apënebo ëñënänitapa. Botö cöwë mïnitö odömöincönë ince Wengonguï oncö ñënencönë ince oodeoidi tömänäni näni pöincönë pö guiidinque odömonte apënebo ëñënänitapa. Botö cöwë awëmö apënedämaï intabopa. 
Bitö botö ïmote, Æbänö ï, ante quïnante ämii. Botö ïmote në ëñënïnäni ïnänite ämi ëñente apënedäni ëñencebiimpa. Ede mänïnäni edemö ëñënäni ïnänipa. 
Mänömaïnö angä ëñëninque wee wänongä adocanque ïñömö Itota gäänë ongöninque tömengä ingante tei tamöninque apënecä, —Wengonguï quï, ante në godongä ñënengä pönï ïnongä ingante edö cete mänömaï ante weetë änewëë töö. 
Ante äñongä Itota weetë, —Botö wëne wëne änïmo ïmo baï bitö botö wëne wëne änïnö ante, Æbänö ï, ante apënebi ëñëmoe. Weetë ede näwangä ante apënebo ïninque bitö quïnante botö ïmote tei tamömipëë, angantapa. 
Ayë, Wengonguï quï, ante në godongä ñënengä pönï Caiapato weca gocecäimpa, ante Änato ïñömö Itota ingante ayë goto wimpoingä ïñongante angä ëñëninque tömengä ingante ente gogadänimpa. 
Timönö Pegodo ayë adiyë ootoyongante wadäni, —Bitö tömengä ëmïñënömi adobaï ïmipa töö. Änäni ëñëninque tömengä, —Wabo ïmopa, angantapa. 
Wengonguï quï, ante në godongä ñënengä pönï ïnongä ingante në cedäni ïñönänite adocanque ïñömö Pegodo nänö në wangö tamoncadingä guiidengä ïnongäimpa. Tömengä ïñömö Pegodo ingante, —Bitö tömengä mïñë odibowencodë ongöñedë bitö ïmi atabopa. Bitö wïï ïmitawo. 
Ante äñongä Pegodo weetë, Wabo ïmopa, ante tece änewëñongä tawadiya dobe pegatimpa. 
Tece ñäö bayonte Itota ayë Caiapato weca ongöñongante oodeoidi ïñömö, Mönö tömengä ingante odömäno gobedönadodo awënë Pidato weca ente gocëimpa, ante cedinque awënë oncö boyë mäodäni gocantapa. Incete tömënäni dodäni näni wee angaïnö beyë ante guïñente wedinque, Pidato oncönë guiite baï mönitö mïmö wentamö ëwocamöni incedömönimpa. Ïñempa mänömaï cemöni ïninque mönitö Patowa mönö ëëmë ceyedë cenguï edö cete cenguïmönii, ante wedinque guiidämaï ïnänitapa. 
Ïninque Pidato tömënäni weca oncö boyë taodinque tömënäni ïnänite, —Ïingä onguïñengä ïñömö quïnö wëne wëne cecantawo. 
Äñongä tömënäni weetë, —Mäningä wïï wëne wëne cecä inte baï mönitö tömengä ingante wïï ente mämö pede godömöni encedömiimpa. 
Änäni ëñëninque Pidato, —Mïnitö tömëmïni tömengä ingante ente godinque mïni wee yewëmongaïnö baï ante cedinque, Tömengä ingante pangëimpa, ante apente äedäni. Äñongä oodeoidi awënëidi, —Ïñempa mïnitö wee ämïni ïñömïni mönitö cöwë tacamöni wënäni möni cegaïnö baï edö cete ecämenque ingante wënömöni wenguingää, ante wedänitapa. 
Odömänoidi mänïñedë wëne wëne cedäni ïnänite awäa töö godömente timpodinque weë tïwadinque godö wënönäni ïnönänimpa. Ïninque odömänoidi ïnänite pede godöninque oodeoidi weetë Itota, Æbänö cedäni wenguïmoo, ante do nänö angaïnö baï ñöwo ïinque baquinque cedänitapa. 
Mänïnö änäni ëñëninque Pidato weetë oncönë ñënencönë guiidinque Itota ingante äñecä pongä adinque, Pidato, —Bitö oodeoidi Awënë Odeyebi ïmitawo. 
Angä ëñente Itota weetë, —Bitö nämä pönëninque apënebitawo. Wabänö wacä botö ïmotedö ante bitö ïmite apënecä ëñëmitawo. 
Ante äñongä Pidato, —Botö dice oodeobo ïmogaa. Tömëmi guiidënäni tönö Wengonguï quï, ante në godönäni ñënënäni ïñömö bitö ïmite mämö pede pönönäni entabopa töö. Bitö quïnö wëne wëne cebitawo. 
Äñongante Itota weetë apënedinque, —Wïï inguipoga quëwënäni änäni beyë botö Awënë Odeyebo në ingaïmo ïmopa. Botö inguipoga quëwënäni Awënë Odeyebo inte në ämo ïmo baï botö nempo quëwënäni ïñömö botö ïmote, Bei ongonte ente godämaï incedänimpa, ante wee cedinque oodeoidi tönö guëa weetedö weetë cecedönänimpa. Incete wïï inguipoga quëwënäni änäni beyë weetë ede wayömö quëwengaïmo inte botö tömëmo nämä ince Awënë Odeyebo në ingaïmo ïmopa. 
Mänömaïnö ante Itota apënecä ïninque Pidato, —Ïñempa Awënë Odeyebi bitö ïmitawo. Äñongante Itota weetë, —Bitö tömëmi änö baï botö Awënë Odeyebo ïnömoimpa. Näwangä ämipa. Botö ïñömö Wengonguï nänö angaïnö ante, Näwangä impa, ante inguipoga quëwënäni ïnänite apënecete ante ede mänïï beyenque ante inguipoga ïñömö pö ëñagaïmo ïmopa. Wengonguï näwangä ante nänö angaïnö ante Ao ante ëñente në cedäni ïñömö ede tömënäni tömänäni botö ïmote në ëñënäni ïnänipa, angantapa. 
Äñongante Pidato, —Æcämë näwangä angää, angacäimpa. Pidato mänömaï apënedinque weetë oodeoidi weca oncö boyë taodinque apënecantapa. —Ïingä quïnö wëne wëne cecä ingampa, ante ëñënämaï ïmopa. Ïninque botö dice tömengä ingante apente anguïmo ïmogaa. 
Wadepo ïñö wadepo ïñö Patowa mïni ëëmë ceöne mïnitö, Ædänidö tee mönete ongönänii, ante pönëninque adocanque ëmöwo ante botö ïmote apënedinque, Ïingä ingante ñimpo cebi goquingä, ante cöwë ämïnipa. Ïninque adocanque ingante, Ïingä ïñömö mïni apënedongä ingampa, ante botö tömengä ingante ñimpo cebo ate ente gomïni ïnömïnimpa. Ïninque ñöwo diyë. Mïnitö, Oodeomöni Odeye ïñongante pönö ñimpo cebi abe tawente goguinga, ämïnitawo. 
Äñongante tömënäni yede tededinque, —Mäningä ingante dice ämöniyaa. Weetë Badabato ingante ñimpo cebi gocäe, ante tedewengadänimpa. Badabato wëënëñedë wadäni tönö, Odömäno teiyë awënë ingante wido cecëimpa, ante cedingä ïnongäimpa. 
﻿Ayë Pidato angä ate Itota ingante bei ongonte mäo ëmontaiya tei tei pänänitapa. 
Tontadoidi daa mongëmenca ëninque que que cedinque, Awënë poganta, ante pönö da wencadänitapa. Awënë weocoo wëñacebiimpa, ante badete tote baï cedinque Itota ingante opatawë ëmoncoo pönö daga wëñadänitapa. 
Daga wëñadinque tömënäni weetë weetë tömengä weca ponte äninque, —Badogaa, bitö oodeo awënë odeyebi ïmipëë. Ante badete todinque tömengä ingante tei tamönänitapa. 
Pidato tömënäni weca oncö boyë adopoque ayë tadinque oodeoidi ïnänite apënedinque, —Ïingä ïñömö ebänö cecantawo, ante ëñencete ante cebo ate tömengä wëne wëne nänö cedö ante dice abogaa. Mïnitö mänömaïnö ante ëñencemïnimpa, ante botö tömengä ingante mïnitö weca ente mantabo tacä aedäni, angantapa. 
Itota daa mongëmenca poganta encadinque opatawë ëmoncoo mongente tayongä Pidato tömënäni ïnänite, —Ïingä onguïñengä ongongä aedäni. 
Tömengä ingante adinque, Wengonguï quï, ante në godönäni ñënënäni tönö adodäni ïnänite në wee wänönäni ïñömö yede tedewëninque, —Awë ñenquedïmë cete ämi wënönäni wengäe. Ämi wënönäni wengäe. Ante ancaa änewënäni ëñëninque Pidato weetë, —Mïnitö ïñempa tömengä ingante ëninque awë ñenquedïmë cete wënömïni wengäe. Botö guiquënë ïingä wëne wëne nänö cedö ante dice abogaa. 
Pidato äñongä oodeoidi weetë ïïmaï tedewënänitapa. —Mönitö wee yewëmongaïnö ante ëñente quëwëmöni ïmönipa. Ïingä ïñömö ede nämä ante ede, Wengonguï Wëmo ïnömo ïmopa, ante cedinque ede mänïnö möni wee yewëmongaïnö ante ëñënämaï cecampa. Mänömaï ëñënämaï inte cecä beyë tömengä në wenguënengä ingampa. 
Mänömaïnö änäni ëñëninque Pidato godömenque guïñente wedinque, 
oncönë ñënencönë adodö pö guiidinque Itota ingante, —Bitö edönö quëwente pömi ïmii. Ante äñongä Itota guiquënë pe wëënecä. 
Adinque Pidato tömengä ingante, —Bitö quïnante botö ïmo tededämaï ïmii. Botö nämä në tëï pïñente ämo ïnömo inte ämo ïninque ñimpo cedäni gobaïmipa. Botö wadö ante ämo ïninque bitö ïmite do awë ñenquedïmë cete wënönäni wëmaïmipa, ante ëñënämaï ïmitawo. 
Äñongante Itota weetë, —Wengonguï bitö tëï pïñente ämämo ante godönämaï ingä baï bitö tömëmi tëï ämi ïmi diyë botö ïmote anguïmiyaa. Mänömaï beyë bitö ïmite, Wënömi wencecäimpa, ante botö ïmote në pede pönöningä ïñömö ede godömenque wëne wëne cecä ingampa, ante apënecantapa. 
Mänömaïnö angä ëñëninque Pidato, Æbänö ñimpo cebo goquingää, ante cedongäimpa. Ceyongä oodeoidi weetë godömenque yede änönänimpa, —Bitö mäningä ingante ñimpo cebi baï bitö odömäno teiyë awënë Tetedo ëmigo dice ïmiyaa. Æcämenque ïñömö ede, Botö awënë ïnömoimpa, ante në angä inte tömengä ïñömö Tetedo ingante në pïïnongä ingampa. 
Mänïnö änäni ëñëninque Pidato ïñömö, Itota ingante ente tao godinque awënë nänö apente äimpaa gote të contacantapa. Pidato nänö të contayömö ïñömö, Dicacoo ayadi baï näni caayömö impa, ante näni äñömö ïninque ebedeo tededö, Gabata, näni äñömö ïnönimpa. 
Patowa näni ëëmë ceyedë ïinque bayö oodeoidi, Ïïmö ate guëmanguïöne inguimpa, ante mönö ñöwoöneque cecëimpa, ante näni ceöne ïnönimpa. Ïïöne wodo tece becä bayonte Pidato oodeoidi ïnänite, —Ïingä ïñömö mïnitö Odeye ïnongä ingampa. 
Äñongante yede äninque tömënäni, —Tömengä ingante wënömi wengäe. Tömengä ingante wënömi wengäe. Awäa timpote ämi wënönäni wengäe. Ante ancaa änewëñönäni Pidato weetë, —Botö ïñömö mïnitö Odeye ïñongante awäa timpote ämo wënönäni wengäe, ante änewëmïnitawo. Angä ëñëninque Wengonguï quï, ante godönäni ñënënäni ïñömö, —Tetedoque ince mönitö awënë odeye ïnongä apa cebii, änewënönänimpa. 
Ancaa änewëñönäni Pidato, Awäa ämo timpote wënömïni wengäedäni, ante Itota ingante tontadoidi ïnänite pede godongä engadänimpa. Ayë tömënäni Itota ingante ente gogadänimpa. 
Itota ince tömengä timpoquïwë ëninque mongente taodinque “Ocataïnö” mönö äñömö pongantapa. Mänïñömö ante ebedeo tededö, Godogota, näni äñömö impa. 
Mänïñömö pöñongante tömënäni awë ñenquedïmë cedinque tömengä ingante töö godonte timpodinque weë tïwadinque engë gantidënäni ongongantapa. Ayë wada ïnate tömengä weca ëmatë ïnö ëmatë ïnö mämö adobaï cete engë gantidënäni wegöñöna Itota teceguedë wegongä ingantapa. 
Pidato angä yewëmöinta, Näni ëñenguinta, ante yewëmonte ëninque ñenquedïmë ïwäa wo cedänitapa. “Itota Näatadeta quëwëningä oodeoidi Awënë Odeye ïnongä ingampa,” ante yewëmonte wo cete ongongatimpa. 
Itota ingante näni timpodïñömö eyequeï ï ïninque oodeoidi nanguï ïnäni tömënäni näni quëwëñömö ta pöninque Pidatoidi näni yewëmöninta adänitapa. Mäninta ïñömö ebedeo tededö datïï tededö guidiego tededö ante yewëmonte ingatimpa. 
Oodeoidi beyë ante, Wengonguï quï, ante në godönäni ñënënäni ïñömö Pidato weca godinque tömengä ingante, —Bitö, “Oodeoidi Awënë Odeye ïnongampa,” ante yewëmönämaï inguënë quëwëë. Weetë tömengä nämä nänö angaïnö baï, “Botö oodeoidi Awënë Odeyebo ïnömoimpa, ante në änewëningä ingampa,” ante yewëmöe. 
Ante änewëñönäni Pidato weetë, —Botö yewëmönïnö ante yewëmönïmo inte botö weetë wadö ante yewëmönämaï inceboimpa. 
Tontadoidi ïñömö tömengä ingante awäa timpote engë gantidënäni wegöñongä tömënäni tömengä weocoo ïnï ëninque mencooga go mencooga cönöninque adocanque adocooque adocanque adocooque ëninque tömänäni ënönänimpa. Täno mongëincoo guiquënë ayë öñoncoopa. Mänincoo ïñömö bebengapaa badönämaï incoo tömancoo adocooque da wëñaque badöï ïnimpa. 
Adocooque wänä ñënämaï ingëimpa, ante adodäni godongämë tededinque, —Æcänö quinca nö ta adinque tömengä mänincoo encecäimpa, ante weentodönänitapa. Ede Wengonguï angä ëñente dodäni ïïmaï ante näni yewëmongaïnö baï ñöwo ïinque baquinque tontadoidi mänömaï cedänitapa. “Ede botö weocoo ïnï ö ëninque tömënäni näni caboque wacä ingä wacä ingä nënempodänitapa. Ayë, Æcänö quinca nö ta adinque tömengä mänincoo encecäimpa, ante weentodöninque ënänitapa,” ante näni yewëmongaïnö baï tontadoidi ñöwo cedänitapa. 
Itota ingä näni engë gantidëñömö tömengä wäänä tönö wäänä tönïñacä näna caya ayë Codeopato nänöogengä Mäadiya tönö wacä Mäadiya Mäagadadënä mänïñömö pöninque eyequeï a ongönänitapa. 
Itota ïñömö tömengä wäänä ïnante acantapa. Ayë botö tömengä mïñë në godïmo ïñömö tömengä nänö në waadebo ïnömo inte tömënä weca ongömo adinque Itota tömengä wäänä ïnante, —Badä ëñëmï. Mäningä ïñömö mïnö wengä bacecäimpa. 
Äninque tömengä ëmïñënïmo ïñömote, —Botö ëmïñënïmi ëñëmi, Mänïnä ïñömö botö badä ince bitö badä bacedäimpa, angacäimpa. Ïninque botö Itota nänö në ëmïñënïmo inte tömengä nänö änöñedë täno ente mämömo pöninque tömengä wäänä ïñömö botö oncönë cöwë owodönäimpa. 
Quïnö bacëimpa, ante ñöwo ïinque batimpa, ante në ëñënongä inte Itota ïñömö ede, Wengonguï angä ëñente näni yewëmongaïnö baï ñöwo ïinque bacëimpa, ante cedinque, —Botö gëwente awedö, ante apënecantapa. 
Adoyömö biïnömë näni ämë baï wedenque godonte näni ënïmë owetadë engate ongö adinque tömënäni dayömö baï ëninque mänïmënë pede guidonte aa beyonte wëä tadonte ëninque iitopowenca näni äwenca ongontoca goto wencadodinque Itota önöne pede ëënö pe mänänitapa. 
Pe mäñönäni Itota oo guëmante bedinque, —Ñöwo ïinque batimpa. Ante apënedinque tömengä ocabo ede weencadinque tömengä önöwoca wade goyöwoca do wengäimpa. 
Ïïmö ate, Mönö guëmanguïöne ïñömö Patowa inguïöne beyë godömenque waa ëönepa, ante oodeoidi, Ñöwoöneque cecëimpa, ante näni ceöne ïnimpa. Oodeoidi awënëidi, Awäa në ongönäni baö mänïwäa guëmanguïöne ongönämaï incedänimpa, ante Pidato weca godinque tömengä ingante, Ïïnäni näni timpodïwäa në ongönäni quingë wencedänimpa, ante cedinque bitö tömënäni önömënë bamë ämi wadäni taa mënäni do wencedänimpa. Ayë tömënäni baö o togente pede weënonte ämi ënänie, änänitapa. 
Mänïï beyë tontadoidi pöninque Itota weca täno näni në engë gantidëningä önömënë bamë taa mëninque ede ayë näni në timpodingä wegongä önömënë bamë taa mënänitapa. 
Taa mëninque Itota weca pöninque tömengä do wengäï adinque tömengä önömënë taa mënämaï ïnönänimpa. 
Weetë tontado adocanque Itota betagonta ïnö boo tënöñongä wepë tönö epë guï gotimpa. 
Botö mänïnö bayonte në adïmo inte, Æbänö näwangä batimpa, ante nö apënebopa. Ayë, Botö änö ante näwangä impa, ante do ëñëmopa. Mïnitö adobaï ëñente pönencemïnimpa, ante apënebopa. 
Ede, “Tömengä bamë adomenque ince taa mente wedämaï incecäimpa,” ante Wengonguï angä ëñente näni yewëmongaïnö baï bacëimpa, ante mänömaï batimpa. 
Ayë ede, “Waodäni näni në boo tënöningä ingante aquïnäni ïnänipa,” ante Wengonguï angä ëñente wataa näni yewëmongaïnö baï ïinque bacëimpa, ante mänömaï batimpa. 
Ayë ate Adïmatea quëwengä Ootee ïñömö oodeoidi awënëidi ïnänite guïñente awedö, ante awëmö Itota ëmïñëningä ïnongäimpa. Tömengä ïñömö Pidato Awënë ingante, Itota wodi baö pönömi ente wëmoe, angantapa. Pidato Ao angä ëñëninque Ootee do pöninque Itota wodi baö timpodïwäa ongöñongante o togente pede weënonte engantapa. 
Ayë Nïicodemö wëënëñedë Itota weca woyowotë ëñace në pöningä ïñömö Ootee mïñë pongantapa. Tömengä mïidamö näni änömö nanguï tï nämö tönö aadoemö näni änömö nanguï oguï wamö tönö adoyömö näni wempo cedïmö todëinta quido ganca ente pongantapa. 
Ootee tönö Nïicodemö ïñömö Itota wodi baö ëninque nïnocoo näni ancoo guiyancoo ince doyencoo mänincoo oguï wamö näna ente pönïmö ente wäne cededatapa. Ayë oodeoidi daga wencete ante näni cegaï baï adobaï cedinque tömëna näna wäne cedincoo inte tömengä baö wïni wïni cegadaimpa. 
Itota ingante näni timpodïñömö eyequeï gönea ïnimpa. Adodea ïñömö mïintatodë näni ëë wodïñömö önontatoque ïnimpa. 
Ïïmö ate guëmanguïöne inguimpa, ante oodeoidi, Ñöwoöneque cecëimpa, ante näni ceöne impa, ante beyë, Ontato eyequeï impa, ante tömënäni Itota wodi baö mänïñömö daga wengadänimpa. 
﻿Oodeoidi guëmanguïöne Tabado go ate mönö Dominco tece ooque pönente bayedë Mäadiya Mäagadadënä Itota wodido ponte ayongä dicabo ontato tee mönocete ante näni da pëñëninca ince do wëä godö conceï intapa. 
Botö Itota nänö në waadedïmo tönö Timönö Pegodo ïñömö Itota mïñë möna në godincaya ïñömönate Mäadiya Mäagadadënä weetë, Mänömaï impa, ante adinque mönatö weca pogodo ponte apënecantapa, —Awënë Itota wodi baö ontatodë öñöñongante ente taodinque edönö mäo ñö cedänii, ante ëñënämaï ïmönipa. 
Ante apëneyongä Pegodo tönö botö Itota mïñë möna në godincaya ïñömö tömengä wodido quingë gote pogodo pontamönapa. 
Guëa pogodo gomöna incete tömengä ëmïñënïmo botonque quingë tömengä wodido täno pontabopa. Pegodo ayë pongantapa. 
Mänïñömö täno pöninque ede weente guiite ayömo ïñäna näna wïni caadincooque öñö abo incete guiidämaï intabopa. 
Timönö Pegodo botö mïñë ayë në pöningä Itota wodido ontatodë ponte wäänë guiicantapa. Wäänë guiiyongante doyencooque ïñäna näna wïni caadincooque mänïñömö öñö acantapa. 
Ayë Itota wodi ocabo näna ñäni cecadincoo adobaï öñö acantapa. Mänincoo doyencoo tönö wïï adoyömö ñönonte intapa. Weetë ïincoo nää wënente nänënë ñö cete öñö acantapa. 
Ïninque botö tömengä wodido ontatodë täno në pönïmo incete ñöwo tece adobaï wäänë guiitabopa. Guiite ayömo, Itota nänö öñönïñömö ebänö ï, ante adinque, Tömengä ñäni ömëmonte quëwengä ingampa, ante pönentabopa. 
Ede Wengonguï angä ëñente yewëmöninque dodäni, Mönö Codito ïñömö do wëningä ince ñäni ömëmonte quëwenguënengä incecäimpa, ante mönatö mänïñedë ayë ëñënämaï ïnömönaimpa. 
Ayë mönatö tömengä mïñë në godïmöna ïñömö wade godinque tömëmöna oncönë ocë ëmente gotamönapa. 
Mäadiya guiquënë Itota wodido ontatodë yabe ïnö a ongonte wedongäimpa. Mänömaï wedinque tömengä, Abote, ante ede weente guiite 
adinque Wengonguï anquedoda näämentacoo mongëna inte Itota wodi baö öñönïñömö të contada ïna acantapa. Adocanque Itota wodi ocabo öñönïñömö të contayongä wacä Itota wodi önöwa öñönïñömö të contate ongongä acantapa. 
Tömëna ïñömö tömengä ingante, —Onquiyëmï, mïnö quïnante wemintawo. Äna ëñëninque tömengä weetë, —Botö Awënë wodi baö ïnï ö ente godäni awedö. Ædönö mäo ñö cedänii, ante ëñënämaï webopa. 
Mänïnö äninque Mäadiya dadi ëmente ayongä Itota mänïñömö a ongongä adinque Itota incecä tömengä ëñënämaï ingantapa. 
Itota ïñömö, Mïnö quïnante wemintawo. Æcänö ingante ante diqui diqui mïmintawo. Ante angä ëñëninque Mäadiya, Ïingä ïñömö wabänö gönea öme wite në aacä ingampa, ante önöwënenque pönëninque, —Ëñëmi, bitö tömengä wodi baö ïnï wayömö ente mäobi inte baï edönö gote ñö cebitapa, ante apënebi ëñëmoe. Apënebi ëñëninque botö tömengä wodi baö do gote ëmaïmopa. 
Äñongante Itota tömengä ingante, —Mäadiya, angantapa. Angä ëñëninque tömengä weca dadi ëmente ebedeo tededö äninque, —Adaböni, angantapa. Mänïnö mönö tededö, “Awënë në Odömömi ïmi,” ante impa. 
Itota ïñömö, —Ede botö ayë botö Mempo weca ocë ëmente godämaï ïmopa, ante adinque mïnö botö ïmo pe mänämaï ïedä, angantapa. Weetë mïnö botö tönïñadäni weca godinque tömënäni ïnänite ïïmaï apënebi ëñencedänimpa. Botö ñöwo botö Mempo weca ocë ëmente goquïmo ïmopa. Tömengä ïñömö mïnitö Mempo adobaï ïnongampa. Botö ñöwo botö Wengonguï weca ocë ëmente goquïmo ïmopa. Tömengä ïñömö mïnitö Wengonguï adobaï ïnongampa, angantapa. 
Itota angä ate Mäadiya Mäagadadënä ïñömö Itota nänö në ëmïñënïnäni weca pöninque, Awënë Itota ingante atabopa, äninque, Tömengä ïïmaïnö ante apënecä ëñentabopa, ante tömënäni ïnänite mäo apënegacäimpa. 
Guëmanguïöne go ate ïïmö ate wëmö bayö tömengä ëmïñënïnäni adoyömö pöninque, Oodeoidi awënëidi ïnänite ancai guïñente awedö, ante odemö tee mönete ongönänitapa. Itota tömënäni weca pö guiite teceguedë a ongöninque, —Guïñënämaï inte gänë pönencemïnimpa, angantapa. 
Mänïnö angä ate tömengä önompo odömöninque tömengä betagonta odömongä adänitapa. Ïninque mönö Awënë ingante adinque tömengä ëmïñënïnäni nanguï watapë todänitapa. 
Itota weetë adodö, —Guïñënämaï inte gänë pönencemïnimpa, angantapa. Botö Mempo ïñömö botö ïmote nänö da pönongaïmo ïmo baï botö adobaï mïnitö ïmïnite da godömo goquïmïni ïmïnipa. 
Ante apënedinque tömënäni baonga woo öongate apënecä, —Botö ñöwo pönï mïnitonga Wengonguï Teiyë Waëmö Önöwoca ingante pönö pönömo ëedäni. 
Në wëne wëne cecä ingante adinque mïnitö tömengä ingante godö ñimpo cemïni ïninque Wengonguï adobaï tömengä ingante godö ñimpo cecä quëwëmaingampa. Mïnitö weetë në wëne wëne cecä ingante godö ñimpo cedämaï ïmïni ïninque Wengonguï adobaï cedämaï inte tömengä ingante pönö ñimpo cedämaï ïmaingampa. 
Itota ëmïñënïnäni adoyömö a ongöñönäni tömengä pö guiite tömënäni weca teceguedë a ongöñongä tömengä ëmïñëningä adocanque Tömato mëwoga ëmongä Äancadënaque ïñömö de angampa. 
Ayë ate Itota nänö në ëmïñënïnäni wadäni ïñömö, —Mönö Awënë ingante atamönipa, ante Tömato ingante apënedäni ëñëninque tömengä weetë, Botö ïñömö tömengä önönempo näni daagö timpodïñömö, Æyömönö empocä, ante adinque önongompoca gampodinque ayë tömengä betagonta ïnö näni tapa tënonte codïñömö botö tömëmo önongompoca gampote ate pönëmaï wedö, angantapa. 
Wacä tëmäna go ate Itota ëmïñënïnäni weetë oncönë adoyömö pö guiite a ongöñönäni Tömato tömënäni tönö godongämë pö guiite a ongongantapa. Odemö tee mönete ongö incete Itota ïñontobë pö guiite tömënäni weca teceguedë a ongöninque, —Guïñënämaï inte gänë pönencemïnimpa, angantapa. 
Ayë Tömato ingante, —Bitö tömëmi önongompoca pede pompodinque botö önompo ae. Pede guiipote botö betagonta ïnö gampoe. Ayë, Wabänö incedö, ante änämaï incebiimpa. Weetë pönëe. 
Ante äñongä Tömato, —Botö Awënë ïnömi ïmipa. Ayë adobaï botö Wengonguï ïnömi ïmipa, angantapa. 
Ayë Itota tömengä ingante, —Botö ïmote ate pönëmi ïmipa. Weetë në adämaï ïnäni ince botö ïmote pönënäni ïninque tömënäni näni toquinque ingëimpa, angacäimpa. 
Tömengä ëmïñënïnäni weca Itota, Ëñencedänimpa, ante wadö wadö cedinque tömengä nänö bamönengë ayë godömenque nanguï pönï cegacäimpa. Botö ïñömö ïintaa yewëmöninque mänïnö tömengä nänö cegaïnö ante wïï tömää yewëmontabopa. 
Weetë mänïnö ante yewëmöninque botö, Itota mönö Codito ïnongäimpa, ante ayë, Tömengä Wengonguï Wengä ïnongä ingampa, ante mïnitö pönencemïnimpa, ante yewëmontabopa. Ede tömengä ëmöwo beyenque mïnitö mänömaïnö ante pönëninque cöwë wënämaï quëwencemïnimpa, ante botö ïinta yewëmömopa. 
﻿Ayë ate tömengä ëmïñënïnäni Tibediapë näni ämë yewedeca ëmönaiboga ongöñönäni Itota ïñömö tömënäni weca pöninque a ongongä adänitapa. Ede ïïmaï batimpa. 
Timönö Pegodo adocanque, Tömato Äancadënaque näni änongä tönö Gadideabe Cänaa në quëwengä Näatänaedo mënaa, Tebedeo wëna näna caya mënaa, ayë Itota nänö në ëmïñënïna wada mënaa mänimpodäni adoyömö ongönönänimpa. 
Timönö Pegodo ïñömö tömengä tönö ongönäni ïnänite, —Botö ñöwo geye dadonce tao gobopa. Angä ëñëninque tömënäni ïñömö, —Bitö mïñë gocemönimpa. Äninque, Ægodöedäni gomompa, ante tao godinque wipodë godongämë guiidinque tömää woyowotë geye dadonce cedäni incete geye de ënämaï ïnönänimpa. 
Ñäö bayonte Itota ïñömö ëmönaiya yewedeca a ongongä adinque, Itota ingampa, ante tömengä ëmïñënïnäni ince ëñënämaï ïnänitapa. 
Ayë tömengä tömënäni ïnänite yede aa pedinque, —Ïñänäni, geye ëmïnitawo. Äñongante, —Æ̈nämaï ïmönipa. 
Änäni ëñëninque tömengä weetë, —Mïnitö dicamonca wipo tömëmë ïnö epënë wo guitodonte geye dadonte ëedäni. Tömengä nänö ämaï cedinque tömënäni nanguï pönï geye dicamonca date owo adinque edö cete dicamonca wëä pönonte enguïnänii. 
Itota ëmïñënïmo tömengä nänö në waadebo ïnömo inte botö Pegodo ingante apënedinque, —Ïingä ïñömö mönö Awënë Itota ingampa. Ämo ëñëninque Timönö Pegodo ïñömö tömengä yabecoo nänö gä tadongate cönönincoo ëninque daga wëñate epënë to go ti weëninque ömaa taocantapa. 
Wadäni Itota nänö në ëmïñënïnäni ïñömö yewedeca obo pönï tiëë mëetodo ganca baï ïñömö wäï wocedäni ïninque wipodë ayë owodäni ïñömö Pegodo mïñë wogaa godinque dicamö geye eyede pönï wëä pönö pönänitapa. 
Tömënäni wipodë inte pede ëënoncado ponte ayönäni, Æ̈ënonguï, ante gonga ëmöñömö geye öñö adinque adoyömö wedenque päö cö cete öñö adänitapa. 
Itota tömënäni ïnänite, —Geye mïni ñöwo ënï wedenque ente pöedäni. 
Angä ëñëninque Timönö Pegodo wipodë pö guiidinque dicamö ente ëmönaiya wëä tadongantapa. Ede tiento tincoenta i todee ganca ïnäni mänimpodäni geye ñënengade dicamö ïñömö eyede owodäni incete dicamö wangö tëmönämaï ïnimpa. 
Itota ïñömö tömënäni ïnänite, —Pö cëedäni, Äñongante tömengä ëmïñënïnäni tömänäni, Mönö Awënë Itota ingampa, ante ëñëninque, Æbidö ïmii, ante tömengä ingante edö cete anguïnänii. 
Itota gongapamö ïñömö pöninque päö ente tömënäni ïnänite pede godongä ënäni ïninque tömengä ayë geye öñö ëninque tömënäni ïnänite pede godongä cënänitapa. 
Mänömaï cedinque Itota do wëningä ince ñäni ömëmonte quëwente mempoga do ponte a ongöningä inte ñöwo tömengä ëmïñënïnäni weca mempoga go adopoque pongacäimpa. 
Tömënäni ïinque cënäni ate Itota ïñömö Timönö Pegodo ingante, —Timönö Wäö wëmi ëñëmi. Botö ïmo mänïnäni pönömenque waadete pönëñönäni bitö ïñömö näwangä botö ïmote godömenque waadete pönëmitawo. Äñongä, —Awënë, Ao ämopa. Bitö ïmite botö waadedö ante bitö do ëñëmipa. Angä ëñëninque Itota, —Waodäni ïñömö botö obegaidi wënäni baï ïñönänite bitö tömënäni ïnänite botö angaïnö ante odömonte apënebi ëñencedänimpa, angantapa. 
Ayë weetë, —Timönö Wäö wëmi ëñëmi. Bitö näwangä botö ïmote waadete pönëmitawo. Äñongä, —Awënë, Ao ämopa. Bitö ïmite botö waadedö ante bitö do ëñëmipa. Angä ëñëninque Itota, —Waodäni botö obegaidi baï ïñönänite bitö tömënäni ïnänite aacebiimpa, angantapa. 
Itota mempoga go adopoque tömengä ingante, —Timönö Wäö wëmi ëñëmi. Bitö botö ïmote waadete pönëmitawo, ante angantapa. Itota mempoga go adopoque tömengä ingante, Bitö botö ïmote waadete pönëmitawo, ante angä ëñëninque Pegodo wewente ïnongäimpa. Incete Itota ingante, —Awënë bitö tömää ëñëmi ïmipa. Bitö ïmite botö waadedö ante bitö do ëñëmipa. Ante weyongä Itota weetë, —Waodäni ïñömö në botö obegaidi baï ïñönänite bitö tömënäni ïnänite botö angaïnö ante odömonte apënebi ëñencedänimpa. 
Bitö ïmite näwangä ämopa. Bitö wëñëmiyedë tömëmi nämä daga wëñadinque, Ædönö goïnëmo, ante bitö goïnënonque do gobi ïmitapa. Ñöwo ïñömö bitö picëmi bayedë bitö pede gopoyömi wacä ince bitö ïmite godö daga wëñadinque bitö goïnënämaï ïñömö mänïñömö bitö ïmite mäocä gocebiimpa. 
Pegodo ingante mänömaïnö ante apënedinque Itota ïñömö, Tömengä ingante ebänö wënönäni wëñongä Wengonguï ñäö apäite baï nänö ëmönö edonque bacëimpa, ante odömoncete ante apënegacäimpa. Ayë godömenque tömengä ingante, Botö mïñë tee empo pöe, angacäimpa. 
Pegodo guiquënë dadi ëmente botö Itota ëmïñënïmo nänö në waadebo ïñömö tömëna mïñë tee empo pömo acantapa. Mänïmo ïñömö do möni cëñedë Itota tönö ääñömonque të contadinque, “Awënë bitö ïmi ecänö godö odömonguïnaa, apënebi ëñëmönie,” ante në apënedïmo ïnömoimpa. 
Pegodo botö ïmo adinque Itota ingante, —Ïingä ïñömö në tee empo pongä diyë ebänö tömengä beyë bacëimpa. 
Äñongä Itota weetë, —Botö ocë ëmente ponguinganca tömengä ayë quëwencecäimpa, ämo baï bitö weetë edö cete në ämi inguïmii. Botö ïñömö në anguïmo ïmopa. Bitö guiquënë botö mïñë tee empo ponguënëmi ïmipa, angantapa. 
Mänömaï beyë pancadäniya möni tönïñadäni weca godinque gode ä gode ä cedinque botö ïmotedö ante apënedinque, Ïingä ïñömö cöwë wënämaï quëwenguingä ingampa, ante tedewengadänimpa. Itota ïñempa, Ïingä ïñömö wënämaï quëwencecäimpa, ante änämaï ingacäimpa. Weetë, “Botö ocë ëmente ponguinganca tömengä ayë quëwencecäimpa, ante ämo baï bitö edö cete anguïmii. Botö anguïmo ïmopa,” ante mäninque angacäimpa. 
Tömënäni, Ïingä wënämaï quëwengä ingampa, ante näni në apënedïmo ïñömö ede botö tömengä nänö në ëmïñënïmo adobo ïmopa. Tömëmo, Æbänö batimpa, ante botö apënedö ïñömö näwangä ante në apënedïmo inte botö adodö ante tömänö ante në yewëmönïmo ïmopa. Mänïnö ante botö angaïnö ïñömö näwangä impa, ante mönitö ëñëmönipa. 
Itota ïñömö nanguï pönï godömenque wadö wadö cegacäimpa. Æbänö cecää, ante tömää nänö cegaïnö ante adinque yewëmömöni baï mänintacoo möni yewëmönintacoo ñönonguï ante ede inguipoga tömäo ince wïï eyepë incedönimpa, ante pönëmopa. Mäninque ante yewëmömopa.
﻿Teopido bitö acebiimpa, ante botö do yewëmöninque, Itota ebänö mä cegacäï, ante, Itota ebänö mä odömonte apënegacäï, ante yewëmontabopa. Mänömaïnö ante do yewëmönïmo inte botö adobo Odoca ïnömo inte ñöwo godömenque yewëmömo ae. 
Itota do ïñömö, Ïïnäni botö ïmotedö ante në apënequïnäni ïnänipa, ante cedinque tömënäni ïnänite apente ëninque da godongacäimpa. Ïninque tömengä nänö eite goquïöne ïñonte tömënäni tönö godongämë ongöninque Itota ïñömö Wengonguï Teiyë Waëmö Önöwoca tönö cedinque tömënäni ïnänite, Botö de gobo ate mïnitö ïïmaï cecemïnimpa, ante apënegacäimpa. Ïinque apënecä ate tömengä ingante Wengonguï do ente mëicä inque ingä eigacäimpa. Ïninque mäninganca tömengä nänö cegaïnö ante do yewëmönïmo inte botö ïñömö, Bitö Teopidobi godömenque acebiimpa, ante ñöwo weetë yewëmömopa. 
Itota adocä ince nantate wegaingä inte ñäni ömëmonte ate coadenta ëöne manimpoöne inguipoga quëwëninque tömënäni weca mïingä inte weetë pö weetë pö cedinque mä pönï cedongäimpa. Ïninque, Tömengä näwangä mïingä inte mänömaï cecampa, ante adinque tömënäni edö cete wadö ante pönenguïnänii. Ayë tömënäni weca a ongöninque tömengä tömënäni ïnänite, Wengonguï Awënë Odeye nempo quëwencemïnimpa, ante tömänö ante adodö adodö ante apënecä ëñengadänimpa. 
Tömënäni tönö godongämë ongöninque Itota ïïmaï angantapa. —Wïï wayömö goedäni, Eedotadëë ïñömö ee quëwëedäni, angantapa. Botö Mempo ïñömö, Wacä ingante da pönömo ëninque ëwocacemïnimpa, ante do apënebo ëñëmïnitawo. Tömengä, Da pönonguïmo, ante nänö në angaingä ingante ante ente ëwocacete ante mïnitö ñöwo wänö cöedäni. 
Ede Wäö wodi ïñömö epënë guidongacäimpa. Wengonguï Teiyë Waëmö Önöwoca guiquënë mïnitö baonga wante ïñö pö guiicecäimpa, ante Itota apënegacäimpa. 
Ayë Itota tönö godongämë ponte ongönäni ïñömö tömengä ingante änänitapa. —Itota ëñëmi. Mönö idegocabo mönö quëwengaïme ïñonte wadäni do ö ënäni incete bitö ñöwo weetë adobe ëninque mönitö Awënë Odeyebi oo bace cebitawo. Ede, Bitö nempo oo pönï godongämë quëwencemönimpa, ante cebitawo, ante ëñencete ante wemönipa. 
Ancaa äñönäni, —Ïñempa mïnitö ante weïnö baï, Æyedënö baquïï, ante, Æpogadö baquïï, ante mïnitö wïï ëñenguënëmïni ïmïnipa. Mempoque në angaingä inte mänïnö ante ëñengampa. 
Weetë Wengonguï Teiyë Waëmö Önöwoca pö guiidinque pönö cecä ate mïnitö weetë tëï pïñente ëwocamïni ede bacemïnimpa. Ïninque, Botö ebänö cegaboï, ante në adïmïni inte mänïnö botö cegaïnö ante mïnitö täno Eedotadëë ïñömö quëwente apënedinque ayë Oodeabe mäo apënedinque ayë Tämadiabe mäo apënedinque godömenque tömäme mäo apënemïni ëñencedänimpa, ante Itota angacäimpa. 
Mänömaïnö ante apënecä ëñente a ongöñönäni Itota mänïñömö ongonte ei boguïmancodë ingë eicä ëmö agadänimpa. 
Öönedë eite ingë gocä ëmö ayönäni ede onguïñëna näämenta weocoo mongëna tömënäni weca a ongöninque ede, 
tömënäni ïnänite apënedinque, —Gadideabe quëwëmïni inte onguïñëmïni ëñëedäni. Quïnante ëmonga a cömïnii. Ede Itota mïnitö tönö ongöninque öönedë eicä amïnitawo. Ede öönedë eicä mïni adï baï adocä Itota ïincayë ate ocë ëmente poncecäimpa, ante apënedatapa. 
Oodeoidi näni guëmanguïöne cöwë näni goganca mäningancaque ï ïninque wïï gobe ï ïninque tömënäni Odibowenquidi näni anquidi ongöninque ocë ëmente weë Eedotadëë pönänitapa. 
Tömënäni ëmöwo Pegodo tönö Wäö, Tantiago tönö Æntade, Pedipe tönö Tömato, Batodömëë tönö Mäateo, Adepeo wengä Tantiago, wacä, Mönö öme ingëimpa, ante në änongä Timönö, Tantiago wengä Codaa. Mänömaï ëmönäni inte pö guiidinque tömënäni näni wänoncönë ëmongapaa ei guiidänitapa. 
Ayë ïïnäni tönö wadäni Wengonguï ingante godongämë apënecete ante cöwë pö pö cegadänimpa. Onquiyënäni adobaï Itota badä Mäadiya tönö ayë Itota biwïidi tönö cöwë ponte apënedönänimpa. 
Mänïñedë Itota ingante näni tee empote quëwënäni tiento beinte ganca ïnäni inte ongöñönäni Pegodo teceguedë engë gantite apënecantapa. 
“Ïñänäni ëñëedäni. Ñöwocä Codaa wodi Itota wodi ingante në encedäni ïnänite në godö odömongä ingantawo. Ede tömengä ingante ante Wengonguï Teiyë Waëmö Önöwoca wëënëñedë apënecä ëñëninque awënë Dabii wodi nänö yewëmongaïnö baï cöwë ïinque baquïnö anguënë. 
Ede Itota mönitö ïmönite apente ëninque Codaa ingante adobaï apente engacäimpa. Ïninque mönö cabo mönö në cequënënö ante Codaa wodi adocä ince mönö tönö godongämë cecä ingacäimpa. 
Tömengä wïwa cete tiguitamö nänö ënintamö ince adodö godongä ënänitapa. Tömënäni weetë tiguitamö ëninque, Waodänido bacëimpa, ante öme godonte ënänitapa. Tömengä ïñömö guidömëmë weente ömengö tei ebe godente ëmëwo wengantapa. 
Mänömaï wengä ëñëninque Eedotadëë quëwënäni tömänäni, ‘Wepë onguipo ba awedö,’ ante tömënäni näni tededö Atedäme pemönänitapa. 
Ede Ämotamïni näni Angaintaa ïïmaï ante dobeyedë yewëmongatimpa. ‘Tömengä oncö ëmëwo önonconque bacëimpa. Wacä mänincönë cöwë quëwënämaï incecäimpa.’ Ante näni Ämotamïni Angainta baï do batimpa. Ayë, ‘Tömengä në aacä bate nänö cequënënö ince wacä badinque cececäimpa,’ ante yewëmonte ongompa,” 
Ante apënedinque Pegodo godömenque ïïmaï ante apënecantapa. “Mänömaï ïï ïninque Codaa wodi në nänö cequënënö ince ede wacä cececäimpa, ante ñöwo mönö apente angëimpa. Awënë Itota ïmeca mönö tönö guëa cegongäñedë wadäni godongämë në cegönïnäni ïnänite adinque mönö ïïmaïnö ante apente engëimpa. 
Wäö wodi nänö guidöñedë cegöninque ñöwoöne Itota nänö eite goöne ganca ecänö ecänö mönö tönö godongämë cegönïnäni ïnänii, ante adinque mönö adocanque ingante apente engëimpa. Apente ëmö ate tömengä, Itota dobe ñäni ömëmongantapa, ante në againgä inte weetë mönö tönö godongämë apënecä incecäimpa.” 
Ante Pegodo angä ëñente cedinque tömënäni weetë, Æcänö ecänö në agaïnäni ïnänii, ante adinque mënaa ïnate apente ënänitapa. Adocanque Ootee, Badatabato näni änongä inte tömengä mëmë beyë, Yoto, ante näni pemongaingä ïñongante tömënäni tömengä ingante apente ëninque ede wacä ingante Mäatiya ingante apente ente gönönänitapa. 
Mänömaï apente ëninque Wengonguï ingante apënedänitapa. “Awënë ëñëmi. Mönitö ebänö pönëmönii, ante tömää ëñëmi inte bitö ïïna ïnate adinque ecänö ingante do apente engabiï, ante odömömi amönii. 
Ede Codaa wodi tömengä nänö pante wenguinque oda cecantapa. Ïninque bitö ñöwo wacä ingante da godömi godinque Codaa wodi nänö cequënënö ante cececäimpa, ante ämii, ante wemönipa.” 
Ante Wengonguï ingante apënedinque tömënäni, Æcänö ïnaa, ante ëñencete ante cedinque dicamö ëninque, Wo godö wo godö ceyömö to ta weë acëï, ante cete ayönäni Mäatiya nänö ce to ta weenca adinque, Mönö ïmonte Itota da godongä në godïmö önompo tipempoga go adocanque ïñömonte tömengä mönö cabo badinque godongämë cececäimpa, ante cegadänimpa. 
﻿Tömëmö incadepo ba ate Pentecotee ëëmënoca näni äöne ïñonte tömënäni näni cabo adoyömö ponte godongämë ongönänitapa. 
Ongonte ëñëñönäni woboyë nanguï pëmente ä baï ïñontobë öönedë pö ëñëñönäni oncönë näni ongoncönë tömancönë weë guiite baï woboyë nanguï pëmente ä baï ëñënänitapa. 
Ayë waodäniya ince gonga baï onguënë onguënë beco adänitapa. 
Ayönäni Wengonguï Teiyë Waëmö Önöwoca ince tömänäniya pö guiicä ëwocadänitapa. Pö guiidinque Wengonguï Önöwoca pönö cecä beyenque tömënäni wadäni näni tededö baï wadäni näni tededö baï mä apënedänitapa. 
Mänïñedë oodeoidi Wengonguï ingante guïñente quëwënäni inte ede wabeca wabeca tömäme quëwëninque ñöwo Eedotadëë ponte quëwënönänimpa. 
Ïïnäni ïñömö woboyë nanguï pëmente baï ä ëñente wedinque ponte ëñëñönäni Itota ingante në pönënäni ïñömö ñöwo pönäni näni tededö baï tededäni ëñënänitapa. Adocanque nänö tededö baï wacä nänö tededö baï tededäni ëñëninque tömënäni, Æbänö cete tömämö tededö baï tededäni ëñëmönii, ante wedänitapa. 
Tömënäni nämäneque apënedinque, —Ïñempa Gadideabe quëwënïnänique inte ïïnäni mänömaï tededäni awedö. 
Ïninque edö cete mönö ëñagaïöme mönö tededö baï tededäni ëñëmöö, ante ancai guïñente wedänitapa. 
Ede ïñömö në ongömö ïñomonte pancadäniya Padatiabe quëwente pöñömö wadäni guiquënë Mëediabe, Edäme, Mëetopotämiabe, Oodeabe, Capadotiabe, Pontobe, Atiabe quëwente pönäni ïnänipa. 
Wadäni guiquënë Pidiguiabe, Pampidiabe, Equitobe quëwente pönäni ïnänipa. Wadäni guiquënë dibiabeidi ïnäni inte Tidëne ïñömö quëwente pönänipa. Wadäni guiquënë Odömä ïñömö quëwëninque ëñace ante ponte owodänipa. 
Odömä ïñömö në quëwënïnäni ïñömö pancadäniya oodeoidi ëñagaïnäni ïñönäni pancadäniya weetë wadäni ince oodeoidi pönënäni baï adodö pönente oodeoidi baï bagaïnäni ïnänipa. Ayë wadäni guiquënë codetenteidi tönö adabeidi inte pönäni ïnänipa. Ïninque mönö wabeca wabeca quëwëninque wadäni näni tededö baï wadäni näni tededö baï në tedemö ïmompa. Incete ïïnäni guiquënë, Wengonguï waa pönï cecä ingampa, ante mönö tededö baï mä pönï tededinque apënedäni ëñëmompa töö. 
Ante wedinque tömënäni näni cabo nämäneque apënedinque, —Æbänö ëñëmöö, ante wemönipa töö. 
Ante weyönäni pancadäniya babe apënedinque, —Biïnömë mïïmë tömo pönï bedinque dowënäni inte tededänipa, ante badete togadänimpa. 
Mänömaï tedeyönäni Pegodo ïñömö önompo tipempoga go adocanque ïnäni tönö engë gantidinque nanguï tedecä ëñengadänimpa. “Oodeoidi ëñëedäni. Ayë wamïni guiquënë Eedotadëë ïñömö ñöwo ponte owomïni inte mïnitö oodeoidi tönö tömämïni ëamonca ongonte ëñëedäni. Botö, Æbänö ï, ante edonque apënebo ëñencemïnimpa,” angantapa. 
“Gäwadecë impa diyë tï nämë bete dowente baquïnänii. Ïñempa nenque ayaönäa ëëñongä edö cete mïni änö baï bete dowente baquïnänii. 
Weetë Wengonguï beyë në apënegaingä Ooedo wodi do nänö angaïnö baï ñöwo cedänipa, ante apënebo ëñëedäni. Ooedo wodi ïñömö ïïmaïnö ante yewëmongacäimpa. 
‘Wengonguï ïïmaï angampa, angacäimpa. Ïinque bayedë botö Önöwoca ingante tömänäniya ämo pö guiicä ëwocacedänimpa. Mänïñedë onquiyënäni ince onguïñënäni ince mïnitö wënäni ïnönäni inte botö beyë apënecedänimpa. Edënïnäni ïñömö ate baï mä pönï acedänimpa. Picënäni guiquënë nö wïïmonte baï acedänimpa. 
Ayë botö Önöwoca ingante ämo pö guiicä ëwocadinque onguïñënäni ince onquiyënäni ince botö beyenque në cedäni ïnönäni inte botö beyë apënecedänimpa. 
Ede mïni ëëmö ate pönenguinque ante botö öönedë mä cebo acemïnimpa. Ayë ïmeca adobaï pönö cebo ate wepë gonga tëëmä nanguï mongë adinque ëñencemïnimpa. 
Ede nenque täno wentamö bayö apäicä wepë ëmö ba acëimpa. Ayë ate tömengä nänö ponguïöne ïñonte Wengonguï Awënë ince tëï pïñengä ïnongä inte ñäö apäite baï ëmöninque poncecäimpa. 
Ïninque botö ëmöwo ante në aa pedäni ïñömö tömänäni botö ëmo beyenque quëwencedänimpa.’ Ante Wengonguï Awënë cececäimpa, ante Ooedo wodi yewëmongacäimpa.” 
Ante apënedinque Pegodo godömenque ïïmaï ante apënecantapa. “Idegoidi, apënebo ëñëedäni. Itota Näatadeta në quëwengaingä näwangä botö në da pönongä ingampa, ante pönencemïnimpa, ante mä cedinque Wengonguï Itota tönö godongämë tëï pïñente nanguï cecä ate Itota mïnitö weca bamönengë cedinque nanguï cegacäimpa. Ïninque mänömaï cecä në agaïmïni inte mïnitö, Näwangä Itota ingante Wengonguï da pönongä ponte cecampa, ante do ëñëmïnipa. 
Wengonguï nämä pönëninque, Codito ingante tömënäni nempo pede godonceboimpa, ante do angaingä inte, Mïnitö tömengä ingante ëninque mänömaï cecemïnimpa, ante do ëñengacäimpa. Ïninque mïnitö ïñömö Itota ingante bei ongonte ëninque ëñente cedämaï ïnäni nempo pede godöninque, Mïnitö tömengä ingante awäa timpodinque weë tïwate wënöedäni, ante ämïni wënönänitapa. Mänömaï önönecaque tedete beyë mïnitö tömëmïni ede në wënömïni baï bamïnipa töö. 
Mïnitö mänömaï wadäni tönö cedinque wënömïni beyë Itota ïñömö mönö wenguënëmämo teëmë mongente caate wedinque wengacäimpa. Ayë pe opate öñöñongante Wengonguï weetë, Idewaa, ante wi ënote baï cedinque angä ate Itota ñäni ömëmonte ta pongantapa. 
Adocä Codito beyë ante apënedinque awënë Dabii wodi ïïmaï ante yewëmongacäimpa. ‘Botö, Mönö Awënë cöwë botö weca më ongongampa, ante atabopa. Ïninque tömengä botö tömëmë ïnö töö ëmente ongongä ïninque botö ïmote edö cete be tadäni wequïmoo. 
Mänömaï beyë botö, Watapë bacëimpa, ante mïmönë pönëmo inte botö önöneca ämotamïni ante baï nanguï tobopa. Botö ñäni ömëmonguinque në wëwocabo ïmopa, ante pönëmo inte botö guïñëñate wedämaï inte baö ëñate quëwenceboimpa. 
Wengonguï ëñëmi. Botö waodäni näni wente ongöñömö öñöñömote bitö ëmö cete godämaï incebiimpa. Bitö ïmite në cebo inte botö tömëmi cedö ante cöwë cebo ïñömote bitö edemö wee aabi ate botö baö ñömäadämaï inceboimpa, ante ede botö do ëñëmopa. 
Taadö botö quëwenguïnö ante bitö do odömömi agaboimpa. Bitö weca eidinque bitö awinca adinque watapë toceboimpa,’ ante awënë Dabii wodi ämotamïni ante baï apënegacäimpa.” 
Ante apënedinque Pegodo godömenque apënecantapa. “Ïñänäni ñöwo edonque apënebo ëñenguënë quëwëmïni. Mönö mëmë Dabii wodi do wengacäimpa. Tömengä mäo do daga wengadänimpa. Ede tömengä wodido näni wengaïñömö ñöwo ganca a ongö amïnipa. 
Incete tömengä ingante Wengonguï, Dabii ëñëmi, angacäimpa. Bitö pëïnäni weë peyönäni adocanque ingante botö bitö awënë contaimpaa pönö cönömo contadinque tömengä ïñömö në Awënë bacecäimpa, ante apënecä ëñëninque awënë Dabii wodi Wengonguï beyë në apënegaingä ïnongä inte ede, Wengonguï tömengä nänö änö baï cöwë cececäimpa, ante do ëñengacäimpa. 
Ayë, Æbänö cequingä, ante do ëñengaingä inte tömengä, Mönö Codito ïñömö waodäni näni wente ongöñömö öñöñongante Wengonguï ëmö cete godämaï inte wee aacä beyenque tömengä baö ince ñömäadämaï ingëimpa, ante apënegacäimpa. Mänömaïnö ante apënedinque awënë Dabii wodi, Mönö Codito ñäni ömëmoncecäimpa, ante do apënegacäimpa. 
Itota ingante Wengonguï, Ñäni ömëmöe, angä ñäni ömëmongantapa. Ïninque mänïnö tömengä nänö ñäni ömëmongaïnö ante në adïmöni inte mönitö tömämöni ede, Näwangä impa, ante në apënemöni ïmönipa.” 
“Ïninque Wengonguï angä beyenque Itota inque ingä öönedë eidinque Wengonguï tömëmë ïnö të contate ongongampa. Ayë Mempo Wengonguï, Botö Önöwoca ingante encedänimpa, ante nänö në angaingä ingante do godongä ëninque Itota weetë mönitö ïmönite ñöwo da pönongä ente ëwocamönipa. Ïninque mïnitö guiquënë gonga beco ate wemïnitawo. Wadäni näni tede baï tedemöni ëñente wemïnitawo. Ede Wengonguï Önöwoca pönö cecä beyenque gonga beco amïnipa. Wengonguï Önöwoca pönö cecä beyenque wadäni näni tede baï tedemöni ëñëmïnipa. 
Itota öönedë inque ingä eicä baï awënë Dabii wodi wïï adobaï eigacäimpa. Incete tömengä godömenque apënedinque ïïmaï ante yewëmongacäimpa. ‘Awënë Wengonguï ince botö Awënë ingante apënedinque, Në Awënë ïmi ëñëmi. Botö tömëmë ïnö të contayömi, 
botö bitö ïmite në pïinte cedäni ïnänite be tabo ate bitö tömënäni ïnänite pïnä gäwate baï cecebiimpa,’ ante Awënë Wengonguï angacäimpa,” ante Dabii wodi yewëmongacäimpa. 
Ante apënedinque Pegodo godömenque ïïmaï angantapa. “Mänömaï beyë mïni idegocabo tömämïni, Ïïmaïnö ante näwangä pönï impa, ante ëñencemïnimpa. Mäningä Itota ingante mïnitö ñenquedïmë gönonte wënömïni në wëningä ingante ante apënedinque Wengonguï ince, Itota në Awënë ïnongä ingampa, ante ayë, Në Codito ïnongä ingampa, ante ede do cegacäimpa.” 
Ante Pegodo apënecä ëñëninque tömënäni, Æ, wëne wëne cete awedö, ante ancai guïñente wedinque Pegodoidi ïnänite, —Ïñänäni, ebänö cequënëmöni ïmönii. 
Äñönänite Pegodo weetë, —Ïïmaï ceedäni. Mïnitö wëne wëne mïni cedïnö ante Wengonguï pönö ñimpo cececäimpa, ante cedinque, Æ̈mëwo wëne wëne cetabopa, ante Itota Codito ëmöwo ante apënedinque epënë guiiedäni. Mänömaï cemïni adinque Wengonguï tömengä Önöwoca ingante da pönongä ente ëwocacemïnimpa. 
Ede mïnitö ïmïnite aa pecä ince mïni wënäni ïnänite aa pecä ince gobe quëwënäni ïnänite aa pecä ince ayë ate quëwënäni ïnänite aa pecä ince mönö Awënë Wengonguï nänö në aa pedäni ïnänite apënedinque, Botö änö baï cöwë ceceboimpa, angampa. 
Ante apënedinque Pegodo godömenque nanguï äninque, Ëñenguënë quëwënänii, ante wantepiyë apënecantapa. —Ñöwodäni ïñömö nämanque näni ceïnënö ante idiquibë näni ceï baï mïnitö adobaï cedämaï inte nöingä cete waa quëwëedäni. 
Ante Pegodo ancaa angä ëñëninque pancadäniya Ao äninque epënë do guiidänitapa. Ïninque ede mänïöne todee mïido ganca ïnäni mänimpodäni wede pönëninque do pönengaïnäni tönö adocabodäni bagadänimpa. 
Ïïnäni ïñömö adocabodäni badïnäni inte cöwë ñimpo cedämaï ïninque godongämë pö pö ceyönänite Itota nänö da godongaïnäni apënedäni ëñënönänimpa. Ayë näni pönencabo ïnönäni inte wacä ingä wacä ingä watapë apënedinque päö pä ente godongämë cëninque Wengonguï ingante cöwë apënete quëwënönänimpa. 
Ïninque ede tömänäni guïñente wedinque ee quëwënönänimpa. Ayë Itota nänö da godongaïnäni ïñömö, Tömänäni pönencedänimpa, ante cedinque Wengonguï Teiyë Waëmö Önöwoca tönö cedinque tömënäni näni pönëninque ante mä cedinque bamönengë nanguï cedönänimpa. 
Në pönënäni tömänäni adoyömö pö pö cedinque tömënäni näni mänincoo ince, Tömämö quï impa, ante në pönëninque, Wacä ingä wacä ingä mönö godongämë godonguinque mämompa, ante cedönänimpa. 
Mäincoo tönö öme näni ëadincoo ince godonte ë godonte ë cedinque wadäni në ömaadäni inte wedäni ïnänite pance pance godönänimpa. 
Ï ïninque ïïmö ïñö ïïmö ïñö adoyömö pöninque Wengonguï oncö ñënencönë yabecönë në guii guii cedäni inte mïmöno nö pönëninque tömënäni oncönë adobaï päö pä ente watapë todinque godongämë cënönänimpa. 
Tömënäni ede Wengonguï ingante, Waa pönï në cebi ïmipa, ante ancaa äñönäni wadäni ede tömënäni ïnänite waa adönänimpa. Ayë mönö Awënë pönö cecä ate tömënäni ede, Itota Codito engä beyenque mönö quëwengëimpa, ante pönëninque ïïmö ïñö wacabomö ïïmö ïñö wacabomö në pönënäni badinque ede teiyënäni bagadänimpa. 
﻿Ïincayë ate nenque ede weicä ate oodeoidi näni cöwë Wengonguï ingante apënedöñedë Pegodo tönö Wäö ïñömö Wengonguï oncönë ñënencö yabecönë guiicete ante eidatapa. 
Æite ayöna wadäni pöninque cömäwaingä ëñate në pedingä ingante nëente mämönäni pongä adatapa. Ïingä cömäwaingä ïñömö në pö guiidäni ïnänite, Pönömi ëmoe pönömi ëmoe, ancecäimpa, ante cedinque tömënäni tömengä ingante ïïmö ïñö ïïmö ïñö nëente pö nëente pö cedinque ede Wengonguï oncö ñënencö boyë yabedemö, Waïnemö, näni änemö yabeque cö cedönänimpa. 
Ïninque ñöwo Pegodo tönö Wäö Wengonguï oncö ñënencönë yabecönë pö guiice ceda adinque tömengä tömëna ïnate, Pönömïna ëmoeda, angantapa. 
Angä ëñëninque Wäö tönö tömengä ingante cöwä adinque Pegodoque apënecantapa. —Mönatö ïmönate ëëmö ae. 
Angä ëñëninque cömäwaingä, Botö ïmote wabänö pönöna enguïmo, ante pönëninque ëëmö ayongä 
Pegodo ïñömö, —Quïnö mämopa pönömo enguïmii. Ede oodo ince tiguitamö ince ömepobo ïmopa. Weetë teiyë waëmö botö ëwocadö ante bitö ïmite pönö apënebo ate bitö ëe. Näatadeta quëwengaingä Itota Codito ëmöwo beyenque bitö dao dao goe, angacäimpa. 
Äninque Pegodo cömäwaingä tömëmë ïnö pede weempo bei ongonte töö ëmengä ate cömäwadingä önöwa tönö önoncaiwa tëï pïñëwacä. 
Ate ïñontobë engë gantite dao dao gocantapa. Ayë Wäö tönö Pegodo mïñë Wengonguï oncö ñënencönë yabecönë godongämë go guiidinque dao dao go togei togei godinque Wengonguï ingante waa ate apënedinque, Wengonguï, bitö cöwë waa pönï ïnömi inte pönö cebi ëmopa, ante nanguï apënecantapa. 
Wengonguï mänömaï waa cecampa, ante nanguï pönï tededinque dao dao gocä adinque ede tömänäni, 
Æ, ïingä ïñömö, Pönömi ëmoe pönömi ëmoe, ante Wengonguï oncö ñënencö boyë yabedemö, Waïnemö, mönö änemö gäänë mönö në änecöningä adocä ingampa. Ante adinque, Quïnö baï cete waa bacäï, ante ancai guïñente wegadänimpa. 
Mänïï cömäwaingä ïningä ince Pegodo tönö Wäö ïnate wïnïmä wïnïmä cecä adinque wadäni tömänäni guïñente wedinque Tadömöö yabetaa näni äñömö pogodo ponte tömënäni weca guiidänitapa. 
Guiidäni adinque Pegodo, “Mïni idegocabo ëñëedäni. Mönatö ïmönate quïnante waa amïnii. Mänömaï waa bawacä adinque ede quïnante guïñente wemïnii. Mönatö ede, Tömengä dao dao gocecäimpa, ante cedinque teiyë waëmöna ïmönapa diyë tëï pïñente cequïmönaa. 
Abadäö wodi Iteca wodi Aacobo wodi tömënäni, Mönö Wengonguï ïnongä ingampa, ante näni në angaingä inte Wengonguinque cecä ate waa bawacampa. Mönö wëmëidi Wengonguï ince, Itota botö ïmote në cedongä ñäö baï ëmöñongante tömengä ingante waa acedänimpa, ante mänömaï cecampa. Adocä Itota ingante mïnitö ïñömö, Wënongëimpa, äninque pede godömïnitapa. Ayë Pidato, Ñimpo cebo gocecäimpa, ante apente angä ate mïnitö weetë Pidato weca ongöninque adocä ingante ante Baa ämïnitapa. 
Ïninque në Teiyë Waëmö ïnongä inte nö ceyongante mïnitö Baa äninque weetë në wënöningä ingante ante äninque, Ïingä ingante ñimpo cebi pongäe, ämïnitapa töö. 
Ïninque mönö quëwenguïmämo në pönongä ingante Baa äninque mïnitö në wënönïmïni ïmïnipa. Incete Wengonguï tömengä ingante, Ñäni ömëmöe, angä ñäni ömëmongantapa. Ïninque tömengä ñäni ömëmongä në adïmöni inte mönitö, Æbänö cegacäimpa, ante adodö ante në apënemöni ïmönipa. 
Adocä Itota ëmöwo ante apënemöna ëñente pönëninque mäningä cömäwadingä mïni në adingä ïñömö ñöwo tëï pïñëwacampa. Ede Itota pönö cecä beyë mänïï onguïñengä në pönengä badinque Itota ëmöwo beyenque edemö waa bawate tëï pïñengä bacä amïnipa,” ante Pegodo apënecantapa. 
Ayë godömenque apënedinque Pegodo, “Ñöwo botö tönïñamïni ëñëedäni. Mïnitö awënëidi ëñënämaï näni ceï baï cedinque mïnitö ïñömö adobaï, Æbänö nö cequïï, ante ëñënämaï inte cemïnitapa, ante awedö. 
Incete mïnitö mänömaï ëñënämaï cedinque Wengonguï beyë në apënegaïnäni tömänäni näni apënegaï baï do ïinque cemïnipa. Tömënäni, Mönö Codito caate wete wencecäimpa, ante näni angaïnö baï mïnitö cedï beyë ñöwo ïinque batimpa. 
Ïninque mïnitö wëne wëne mïni cedïnö ante wewente pönente ñimpo cedinque wentamö mïni mongënö mïni ñä mënongaquinque Wengonguï gämënö pöedäni. 
Mönö Awënë weca mïni wampo pönenguinque pöedäni. Ayë Wengonguï, Mïnitö Codito poncecäimpa, ante do nänö angaingä ïnongä inte Itota mïnitö weca poncecäimpa, ante tömengä gämënö pöedäni.” 
“Incete ede, Tömancoo do ingaï baï adobaï bacoocëimpa, ante Wengonguï badoncecäimpa, ante teiyë waëmö ingaïnäni Wengonguï beyë doyedë apënegadänimpa. Wengonguï mänömaï nänö badompoga Itota ïñömö mänimpoga öönedë quëwencecäimpa anguënë. 
Ede Möitee wodi, ‘Botö wente gobo ate mïnitö Awënë Wengonguï weetë mïnitö beyë cedinque mïni cabo ïñömïnite adocanque ingante apente Ao ante encecäimpa. Tömengä ingante äninque, Möitee wodi botö beyë në apënecä ingaingä baï bitö adobaï ede botö beyë në apënebi bacebiimpa, ancecäimpa. Wengonguï mönö Codito ingante mänömaï angä ïninque tömengä weetë në apënecä bagacäimpa. Ïninque mïnitö ïñömö tömengä quïëmë ante apëneyongä ëamonca ongonte tömänö ante ëñencemïnimpa. 
Ïninque ede mäningä Wengonguï beyë në apënecä ingante ecänö ëñënämaï ïna ïñömö, tömengä guiidënäni weca quëwënämaï ede wencecäimpa,’ ante Möitee wodi apënegacäimpa,” ante Pegodo apënecantapa. 
Ayë apënedinque Pegodo, “Æpodänidö Wengonguï beyë në apënegaïnäni ïnänii. Ede tömënäni Tämoedo tönö ayë pönäni tönö tömänäni adoyömö apënedinque Codito ñöwoöne nänö cedö ante apënegadänimpa. 
Ïninque mïnitö guiquënë Wengonguï beyë në apënegaïnäni wëmïni ïnömïni inte tömënäni näni angaïnö ante në enguïmïni ïmïnipa. Ayë ede Wengonguï, Botö pönö cebo ate Ao ämïni ïninque mönö godongämë waa cecëimpa, ante nänö angaïnö ante mïnitö ede mïni quëwenguinque ëñente quëwencemïnimpa. Abadäö wodi ingante apënedinque Wengonguï, ‘Abadäö ëñëmi. Mïnitö mïni quëwencabo tönö wadäni tömäme quëwënäni näni cabo näni cabo tönö tömämïni ïñömïnite bitö Pëingä pönö waadete cecä beyenque waa quëwëninque tocemïnimpa,’ ante apënegacäimpa. 
Wengonguï, Botö Wengä pönö aa pecä ëñëninque mïnitö weetë wëne wëne cete mïni gogaïnö ocë ëmente wade pöninque weetë waa quëwenguïnö cegöninque waa tocemïnimpa. Ante cedinque tömengä täno mïnitö beyë ante tömengä ingante në cedongä mönö Codito ingante da pönongä pongacäimpa,” Ante Pegodo ïinque apënegacäimpa. 
﻿Pegodo tönö Wäö tömänäni ïnänite tece apëneyöna wadäni tömëna weca mäo godongämë pönänitapa. Ïïnäni ïñömö në, Wengonguï quï, ante godönäni tönö Tadoteoidi tönö Wengonguï oncö ñënencö ante në wee wänönäni awënë tönö mänïnäni pongadänimpa. 
Itota ñäni ömëmongä baï mönö adobaï ñäni ömëmongëimpa, ante Pegodo tönö Wäö apënedapa, ante do wedönäni inte tömënäni ñöwo pïinte mämö pönänitapa. 
Pöninque tömënäni ïñäna ïnate bei ongönänitapa. Ayë wëmö ba ïninque baäne ate näna taquinque tömëna ïnate tee mönedäni guiidatapa. 
Incete tömëna äna në ëñënïnäni guiquënë pancadäniya nanguï ïnäni ince në pönënäni bagadänimpa. Ïninque onguïñënäni näni në pönencabo ïñömö wodo tinco mïido ganca ïnäni mänimpodäni baï bagadänimpa. 
Baäne ate oodeoidi awënëidi tönö tömënäni ïnänite në aadäni näni Picencabo tönö në odömönäni tönö Eedotadëë ïñömö godongämë ponte ongönänitapa. 
Wengonguï quï, ante në godongä ñënengä pönï Änato ponte a ongöñongä tömengä guiidënäni Caiapato Wäö Adecantodo tönö wadäni tömengä guiidënäni ince tömengä weca godongämë pö guiidänitapa. 
Pö guiidinque ede Wäö tönö Pegodo ïnate teceguedë mämö gönönäni gongëñöna änänitapa. —Mïnatö ecänö tönö tëï pïñente cemïna ate cömäwadingä waa bawacantawo. Ede ecänö ëmöwo apënete cemïnaï. 
Ante äñönäni Pegodo ïñömö Wengonguï Teiyë Waëmö Önöwoca tönö apënedinque, —Awënëidi ïmïni ëñëedäni, në aamïni mïni Picencabo ëñëedäni. 
Cömäwaingä ebänö cete waa bawacäï, ämïnitawo. Ede cömäwaingä ingante möna waa cedï beyenque mïnitö ñöwoöne pönö apente ämïni awedö. 
Ïninque mïnitö tönö idegoidi wadäni tönö botö tömämïni ïmïnite adoyömö apënebo ëñencemïnimpa. Itota Codito Näatadeta quëwëningä ingante awë ñenquedïmë cete mïni në wënöningä ingante Wengonguï angä do ñäni ömëmongacäimpa. Tömengä adocä Itota ëmöwo beyenque cömäwaingä ïningä tëï pïñengä badinque mïnitö weca a ongongä apa änewëmïnii. 
Ede wainca në mënönäni näni wido cedinca ince wacä, Tece manca pönï tëï manguimpa, ante cönongampa. Itota ïñömö mäninca baï ëëmonga pönï ongongampa. 
Ïninque Itota, Quëwencemïnimpa, ante mönö ïmonte engä baï wacä edö cete adobaï enguingää. Itota ëmöwo beyenque quëwencemïnimpa, ante pönö cegaingä inte Wengonguï weetë, Wawo adobaï ï, ante dice pönö cecantawogaa. Ïñempa inguipoga tömäme ïñömö ede ecämenque ince adobaï në tëï pïñente ëmönongä ïñömö ede de angampa, ante apënedatapa. 
Ayë Pegodo tönö Wäö önönaque ïna inte nanguï adämaï ïna incete ede guïñënämaï edonque apënedapa, ante adinque tömënäni, Æbänö cete ede do ëñënatawoo, ante wedinque, Itota mïñë në godïna inte do ëñënapa. Näwangä impa, ante wedänitapa. 
Ede cömäwadingä ïningä tömënäni weca a ongongä adinque tömënäni edö cete wadö ante tedequïnänii. 
Ïninque tömëna ïnate, Mönitö godongämë Apente Äincabo weca ongönämaï godömenque goeda, änäni goda ïninque, Tömëna ïnate ebänö cequïï, ante pönëninque godongämë tedecönänitapa. 
Ïïmaï ante apënedänitapa. —Mänïna ïnate quïnö cequïmöö. Ïñempa tömëna tëï pïñente bamönengë cedatapa, ante Eedotadëë quëwënäni, Näwangä impa, ante tömänäni do ëñënänipa. Ïninque, Waa cedämaï ïnatapa, ante mönö edö cete anguïï. 
Incete mänïnö näni apënedö ante wadäni wïï godömenque ëñencedänimpa, ante wee cedinque mönö tömëna ïnate wee angëimpa. Mänïï ëmöwo ante mïnatö mïna wequinque apënemïnapa. Wacä ecämenque ingante apënedämaï ïmäeweda, ante mönö wee angëimpa, ante nämäneque tededänitapa. 
Ayë ïinque tededinque Wäö tönö Pegodo ïnate äñete mämönäni pöna adinque tömëna ïnate weetë, Ëñenguënë quëwëmïnaa, änänitapa. Ede mïna panguinque ante Itota ëmöwo ante apënemïna. Ïincayë ate tömengä ëmöwo ante apënedinque ede adopoque ince odömönämaï ïmäeweda. 
Ante äñönänite Pegodo tönö Wäö weetë, —Ïñempa ecänö ingante ëñente cequïmöna, ante pönëmïnii. Mïnitö änö ëñëninque weetë Wengonguï nänö änö ëñënämaï inte cemöna adinque Wengonguï ede, Nö cemïna abopa, anguingää. 
Ede möna adïnö ante möna ëñënö ante edö cete apënedämaï inguïmönaa. 
Ante apëneda ëñente wedinque awënëidi weetë, Mïni panguinque, ante ancaa apënedänitapa. Incete wadäni, Cömäïningä ingante Wengonguï waa pönï cecantapa, ante watapë apënedäni ate wedinque awënëidi weetë Wäö tönö Pegodo ïnate pancete ante cedïnäni inte, Ïñempa waodäni pïïnäni ïninque mönö ebänö cete panguïmöö, ante guïñente wedinque pänämaï inte ñimpo cedäni godatapa. 
Ede waa në bawadingä ïñömö do coadenta wadepo ayë godömenque tömengä nänö ëñadï ïñonte Wengonguï bamönengë cecä waa bacä adinque tömänäni edö cete wadö ante pönenguïnänii. 
Mänïï ñimpo cedäni godinque Pegodo tönö Wäö ïñömö tömëna tönö godongämë pönënäni weca ponte apënedinque, Wengonguï quï, ante në godönäni ñënënäni tönö në aadäni näni Picencabo ïñömö mönatö ïmönate ïïmaï änäni wetamönapa, ante tömänö ante adodö ante apëneda. 
Ëñëninque tömënäni näni pönencabo adoyömö pönëninque Wengonguï ingante adotedë tedete apënegadänimpa. “Awënë Wengonguï ëñëmi. Teiyë Awënë ïnömi inte bitö ööne owocoo tömancoo inguipoga tömäme gäwapentibe tömämë badöninque öönedë owodäni yeipodë quëwënäni gäwapäa owodäni eyömömë quëwënäni tömänäni ïnänite bitö adobique badongabiimpa. 
Ïninque mönitö mëmë Dabii wodi ingante apënedinque bitö, Dabii ëñëmi, Bitö botö ïmote në cedömi ïñömite botö Teiyë Waëmö Önöwoca apënecä ëñëninque bitö weetë ïïmaï ante apënecebiimpa. ‘Wadäni në ëñënämaï ïnäni ince quïnante enguï badinque wido cecete ante cedänii. Waodäni näni cabo waodäni näni cabo ince idiquibë ante quïnante pönënänitawo. 
Inguipoga awënë odeyeidi, Wido cecëimpa, ante tëï gongente ongönänipa. Pancabaa awënëidi adobaï, Æbänö cequïmöö, ante godongämë pönëninque mönö Awënë ingante ayë tömengä nänö në öni pecadongä Codito ingante pïinte änewënänipa töö,’ ante apënebi ëñëninque mëmë Dabii wodi weetë bitö beyë apënegacäimpa.” 
Ante Wengonguï ingante apënedinque ñöwodäni näni pönencabo godömenque apënedänitapa. “Wengonguï ëñëmi. Tömëmi Wengä bitö Teiyë Waëmö ïnongä ïñongante bitö, Botö ïmote në cebi bacebiimpa, ante öni pecagabiimpa. Näwangä impa. Incete bitö ïmite në cedongä ïñongante Itota bitö në öni pecadongä ingante ede Edode tönö Pontio Pidato tönö idegoidi tönö wadäni tönö pïinte adoyömö ponte möni quëwëñömö ince ongöninque bitö ïmite në cedongä ingante, Æbänö cete wido cequïï, ante do cedänitapa. 
Ede bitö tëï pïñëmi ïnömi inte nämä pönëninque ede, Ïïmaï baquïnö anguënë, ante do angabiimpa. Tömënäni guiquënë bitö angaïnö baï weetë cedinque pïinte pö gongente cedänitapa. 
Ñöwo ïñömö bitö ïmite në cemöni ïñömönite ñöwodäni pönö pïinte änäni ate wedinque bitö weetë pönö cebi ate mönitö tëï pïñëninque bitö änö ante guïñënämaï apënecemönimpa. 
Ayë në wëne wëne ïnäni ïnänite bitö önompoca pönö gampobi ate waa bacedänimpa, ämönipa. Ayë bitö Wengä Itota Teiyë Waëmö ïñongante mönitö tömengä ëmöwo apënedinque, Wadäni pönencedänimpa, ante mä cedinque bamönengë cemöni adinque tömënäni guïñente wecedänimpa ämönipa,” ante Wengonguï ingante apënedänitapa. 
Ïinque apënedäni ate tömënäni näni godämë ongöñömö ince ïñontobë oce oce cetapa. Ceyö tömänäni ïnänite Wengonguï Teiyë Waëmö Önöwoca pö guiicä ëninque edemö ëwocadinque tömënäni Wengonguï nänö änö ante guïñënedämaï inte edonque apënegadänimpa. 
Ayë tömänäni näni pönencabo ince tömënäni näni ëwocadö adodö ëwocate baï ïnäni inte mïmönë adodö ante pönëninque tömënäni ëadincoo ince, Botö quï impa, ante änämaï ïnäni inte, Tömämö mönö quï impa, ante pe gompodämaï ïnönänimpa. 
Ayë Itota nänö da godongaïnäni ïñömö tëï pïñente apënedinque, Itota Codito ñäni ömëmongantapa, ante cöwë näni apënedï baï apënedönänimpa. Ede Wengonguï tömënäni ïnänite waadete pönö cecä ate watapë quëwënönänimpa. 
Ayë tömënäni näni cabo ince ecämenque ömepocä ï ïñömö ede de angantapa. Ede öme näni ëadï ince godonte ëninque oncö mënonte näni ëadï ince godonte ëninque tömënäni näni godonte ëninta ente pöninque 
Itota nänö da godongaïnäni weca ente mämö ñö cedäni ëninque tömënäni weetë ömepodäni ïnänite godönäni eyepë eyepë ënönänimpa. 
Ïninque Itota nänö da godongaïnäni ïñönäni adocanque Debii wodi pëingä Ootee ingacäimpa. Tömengä ïñömö, Wadäni wampo pönente quëwencedänimpa, ante në edemö apënedongä ïñongante wadäni tömengä ingante Bedënabee ante pönö pemongadänimpa. Ïingä Ootee Bedënabee näni pemöningä ïñömö Tipidebe quëwente pöningä inte ede, 
tömengä öme ëadï godonte ëninque tömengä nänö godonte ëninta Itota nänö da godongaïnäni weca mämö ñö cegacäimpa. 
﻿Mänïñedë Änäniya näni änongä tömengä nänöogengä Tapidë tönö tömënäni näni ceï baï cedinque öme näna ëadïme godonte ënatapa. 
Ayë nänöogengä ëñëñongä tömëna godonte näna ëninta ince Änäniya ïñömö pancataa pe gompote ëninque weetë pancataa ente mämö Itota nänö da godongaïnäni weca ñö cecantapa. 
Ñö cecä adinque Pegodo, —Änäniya ëñëmi. Tatäna ingante edemö entawëmi inte öme beyë bitö ëninta pancataa, Botö quï, ante awëmö ñö cedinque ede pancataa ente mämö ñö cedinque bitö, Tömanta impa, ante quïmë änewëë. Ïñempa, babe cedïmi inte bitö Wengonguï Teiyë Waëmö Önöwoca ingante babe ämipa töö. 
Ede bitö öme ïnï ince bitö quï cöwë intapa. Ayë ñöwo mäninta ëninque, Æbänö cequïï, ante tömëmi në ämi ïmitapa. Ïninque ede mïmöno pönëninque quïmë wapiticë cebitawo. Bitö mänömaï cedinque waodäni ïnänite wïï babe apënedinque Wengonguï ingante babe apënebitapa töö. 
Angä ëñente wedinque Änäniya ïñömö të weente ëmëwo wengantapa. Wengä adinque tededäni ëñëninque tömänäni guïñente wedänitapa. 
Wengä ïninque edënïnäni ponte wïni caate nëente mäo daga wënänitapa. 
Dobe wengä ate todee ooda go ate tömengä ebänö wengä ante ëñënämaï ïningä inte tömengä nänöogengä ince pö guiicä. 
Adinque Pegodo tömengä ingante, —Apënebi ëñëmoe. Mïnatö öme godöninque mänimpota ëmïnatawoo. Äñongä, Ao, mänimpota. 
Angä ëñëninque Pegodo weetë, Mïnatö ïñempa ede guëa pönëninque, Mönö Awënë Önöwoca ebänö panguingää, ante quïmë cemïnatawo. Ede bitö nänöogengä baö ïnï në daga wënïnäni ince do dao dao pönäni ëñëmii. Ede bitö baö adobaï ente gocedänimpa töö. 
Tece ante äñongä onquiyengä ïñömö tömengä önöwa gäänë të weëninque näñe wengantapa. Wengä ate mänïï edënïnäni pö guiite ayönäni dobe wente a öñongä adinque tömengä baö ïnï ëninque tömengä nänöogengä wodido gäänë mäo daga wënänitapa. 
Mänömaï näñe wënapa, ante tededäni ëñëninque Codito ingante näni në godongämë pönencabo tönö wadäni tömänäni ancai guïñente wegadänimpa. 
Mänïñedë Itota nänö da godongaïnäni ïñömö Wengonguï Önöwoca tönö cedinque, Ate pönencedänimpa, ante wadäni ayönäni mä cedinque bamönengë nanguï cedönänimpa. Ayë adoyömö pönëninque tömänäni Wengonguï oncö Tadömöö yabecönë näni änoncönë pö guii pö guii cedönänimpa. 
Wadäni tömënäni ïnänite adinque, Në pönënäni waa quëwënäni ïnänipa, ante pönënäni incete guïñente wedinque godongämë pö guiidämaï gomö adönänimpa. 
Pancadäniya guiquënë onguïñënäni tönö onquiyënäni tönö nanguï ïnäni mönö Awënë ingante ñöwo pönënänitapa. Ïïnäni ïñömö do pönënïnäni tönö adocabodäni bacoo ïnäni bagadänimpa. 
Ïninque mänïï bamönengë cedäni adinque wadäni wëne wëne ïnäni ïnänite ente pöninque möïmoga möincodë ñö cedänitapa. Ede, Pegodo nenque pämo wodo penta goyongä tömengä gänëñömö öñöninque adocanque adocanque waa bacedänimpa, ante cedinque Pegodo nänö goquïnö ante ente mämö ñö cedäni öñönänitapa. 
Ayë adobaï Eedotadëë eyequeï wayömö näni quëwëñömö wayömö näni quëwëñömö quëwëninque wadäni wëne wëne ïnäni ïnänite nëente mämö nëente mämö cönönäni ate tömänäni waa badänitapa. Ayë wëne në wentamö ëwocadäni inte yewente wewënäni ïnänite adobaï ente mämö pöninque waa badänitapa. 
Wengonguï quï, ante në godongä ñënengä pönï ïnongä tönö wadäni tömengä tönö godongämë cedäni ince Tadoteoidi ïnönäni inte, Ñäni ömëmönämaï ingëimpa, ante në pönënäni ïnönänimpa. Ïninque Itota nänö da godongaïnäni mänömaï waa cedäni ate wedinque awënë tönö Tadoteoidi ïñömö tömënäni ïnänite pïinte agadänimpa. 
Ïninque Itota nänö da godongaïnäni ïnänite yao ongonte ëninque tömänäni ayönäni tee mönedänitapa. 
Tee mönedäni wecöñönänite Wengonguï anquedo woyowotë ponte odemö wi ënete mantacä tayönänite apënecantapa. 
“Goedäni. Wengonguï oncö ñënencö yabecönë go guiite në gongëninque mïnitö mänïñömö pönäni ïnänite apënedinque, Wengonguï pönö cecä beyenque mönö quëwengëimpa, ante edemö apënemïni ëñencedänimpa.” 
Angä ëñente cedinque tömënäni baöne ñäö bayonte Wengonguï oncö ñënencö yabecönë do go guiidinque odömonte apënedäni ëñënänitapa. Mänömaï do go guiite apënedänipa, ante ëñënämaï ïnäni inte ede, Wengonguï quï, ante në godongä ñënengä pönï ïnongä guiquënë tömengä tönö godongämë cedäni tönö adoyömö pö guiidänitapa. Pöninque tömënäni idegoidi ïnänite në aadäni Picënäni godongämë näni Apente Änoncabo tömänäni ïnänite äñete pönänitapa. Ïïnäni weetë tontadoidi awënëidi ïnänite äninque, Mïnitö tee möneincönë gote Itota nänö da godongaïnäni ïnänite äñete mämömïni poncedänimpa. 
Änäni tee möneincönë gote ayönäni ede de änäni ante wedinque wee wänönäni awënëidi gode ance pöninque, 
ïïmaï ante apënedänitapa. —Gote ayömöni oncö edemö tee mönete intapa. Ayë tontadoidi odemö pönï a ongönäni adinque mönitö go wi ënete guiiyömöni ede de änäni ate wedinque wade pömönipa. 
Ante tededäni ëñëninque, Wengonguï quï, ante në godönäni ñënënäni tönö Wengonguï oncö ñënencö ante në wee wänönäni teiyë awënë tönö guïñente wedinque, Ñöwo quïëmë baï bacëimpa. 
Ante weyönäni wacä do pö guiidinque tömënäni ïnänite, —Aquënë quëwëmïni. Mänïnäni mïni tee mönedïnäni ince Wengonguï oncö ñënencö yabecönë go guiite a ongöninque mänïñömö pönäni ïnänite odömonte apënedäni ëñënäni ataqueedäni. 
Ante apënecä ëñente wedinque wee wänönäni awënë tömengä nänö wee wänoncabo tönö Itota nänö da godongaïnäni ïnänite ence godinque, Godongämë ongönäni ince pïinte tacadäni wece we, äninque pänämaï inte ee ente pönänitapa. 
Ænte pöninque në aadäni Picënäni godongämë näni Apente Änoncabo weca ente mämö gönönäni gongëñönänite, Wengonguï quï, ante në godongä ñënengä pönï ïnongä ïñömö tömënäni ïnänite angantapa. 
—Mäningä Itota ëmöwo apënedinque wadäni ïnänite odömönämaï ïmäewedäni, ante ancaa antamönipa töö. Incete mïnitö mänïne mïni odömonte änewënö ante Eedotadëë tömäo odömonte apënemïnipa. Ayë godömenque tedewëninque mïnitö, Mäningä në wengaingä ingante awënëidi në wëne wëne cedïnäni ïnänipa, ante mönitö ïmönitedö ante änewëmïnipa töö. 
Ante në ñënengä pïïñongä Pegodoidi weetë, —Mönitö guiquënë waomïni ïmïnite ëñënämaï inte Wengonguï ingante ëñente cequënëmöni ïmönipa. 
Mïnitö Itota ingante ñenquedïmë timpote wënömïni wengä ate mönö wëmëidi Wengonguï ince angä ñäni ömëmongantapa. 
Ayë në ñäni ömëmöningä ingante apënedinque Wengonguï, Bitö, Quëwencedänimpa, ante në Æ̈mi bacebiimpa, angacäimpa. Në Æ̈mi ïñömite idegoidi tömänäni, Idewaa wëne wëne cete quëwente awedö, ante botö gämënö poncedänimpa, ante cecebiimpa. Bitö ëmi beyenque botö tömënäni ïnänite pönö waadete ñimpo ceceboimpa. Ante cedinque ede Itota nänö Awënë baquinque Wengonguï ëmonga ente mëicä eidinque Wengonguï tömëmë ïnö të contate ongongampa. 
Itota ingante Wengonguï ente mëicä eigacäimpa, ante në adïmöni inte mönitö mänïnö ante në apënemöni ïmönipa. Ayë në ëñëmö cemö ïñömonte Wengonguï tömengä Teiyë Waëmö Önöwoca ingante da pönongä ente ëwocamompa. Tömengä Önöwoca adobaï mönitö tönö godongämë në apënecä ingampa, ante Pegodoidi apënedänitapa. 
Mänömaï apënedäni ëñëninque awënëidi enguï badinque tömënäni ïnänite ede wënonce cedänitapa. 
Mänïñedë adocanque Paditeocä ince tömengä ëmöwo Gämadiedo tömënäni näni wee angaïnö ante në ëñengä ïñongante tömänäni tömengä ingante waa adönänimpa. Ïninque tömënäni näni Apente Äincabo wënonce ceyönäni mäningä ïñömö tömënäni näni në waadecä ïnongä inte engë gantidinque, Itota nänö da godongaïnäni ïnänite oncodo mantamïni wante ongoncedänimpa. 
Angä de godäni ïninque Gämadiedo weetë awënëidi ïnänite apënecantapa. —Idegoidi ëñëedäni. Mänïnäni ïnänite ebänö cequïï, ante edemö pönente ate ede ee ceedäni. 
Ede doyedë wacä Teodo adobaingä engë gantidinque, Botö në nanguï cebo ïmopa, ante äñongante ede tömengä mïñë coatodo tiento ganca ïnäni godänitapa, ante pönëedäni. Tömengä ingante wadäni mäo wënönäni wengä ate tömengä ëmïñënïnäni weetë näwë godäni ate ede de batimpa. 
Ayë ate ede awënë, Mïnitö ëmöwo ponte yewëmoncemïnimpa, ante nänö änïñedë wacä Gadideabe quëwëningä Oodaa adobaï awënë ingante wido cecete ante engë gantiyongä nanguï ïnäni tömengä mïñë goyönäni tömengä ingante wënönäni wengä ate näwë adobaï gogadänimpa. 
Ïninque, Mänömaï batimpa, ante pönente ceedäni. Ñöwo ïñömö ïïnäni adobaï engë gantidäni adinque mïnitö tömënäni ïnänite ee ate gomö aedäni ämopa. Tömënäni waodänique inte cedäni baï edö cete cequïnänii. Ede de bacëimpa. 
Weetë Wengonguï angä ëñente cedäni baï mïnitö edö cete Baa ante wido cequïmïnii. Ede mïnitö mänömaï cedinque Wengonguï ingante pïïmïni inte webaïmïnipa. Ante wee angä ëñente wedinque Ao ante tömengä nänö änö baï cedänitapa. 
Itota nänö da godongaïnäni ïnänite aa pedäni pönäni ate awënëidi, Päedäni, änäni ëñëninque në wee wänönäni ëmontaimenca tei tei pänänitapa. Ayë awënëidi godömenque, Itota ëmöwo ante apënedämaï ïmäewedäni, ante äninque Itota nänö da godongaïnäni ïnänite ñimpo cedäni godänitapa. 
Në Apente näni Äincabo weca ongonte tao godinque tömënäni weetë, Wengonguï mönö ïmonte adinque, Botö Wëñengä ëmöwo beyë wadäni wëne wëne änäni ate mïnitö eyepë inte caate wecemïnimpa, ante do cecampa, ante pönëninque ede nanguï togadänimpa. 
Ïninque Wengonguï oncö ñënencö yabecönë ince waodäni oncönë ince tömënäni ñimpo cedämaï inte cöwë go guii go guii cedinque cöwë odömonte apënedinque, Itota tömengä näwangä mönö Codito ingampa, ante watapë apënedäni ëñengadänimpa. 
﻿Itota ingante në tee empote quëwënäni mänïñedë nanguï ïnäni badäni ate pancadäniya guidiego tededö në tededäni ïñömö ebedeo tededö në tededäni ïnänite pïinte äninque, Mïnitö mïni cabo owempoïnäni ïnänite ïïmö ïñö ïïmö ïñö cenguï eyepë godöninque möni cabo owempoïnäni ïnänite pönönämaï ïmïnipa töö, ante änäni. 
Itota nänö në da godongaïnäni ïñömö dote ganca ïnäni ïñönänite wadäni, Dote ïnänipa, ante pemonte baï apënedönänimpa. Ïïnäni ïñömö guidiegoidi mänömaïnö ante wedänipa, ante ëñente wedinque wadäni Itota ingante në tee empote quëwënäni ïnänite äñete godongämë pönäni ate tömënäni ïnänite, —Wengonguï nänö apënedö ante në apënequënëmöni inte mönitö edö cete möni cequënënö ante ñimpo cedinque cenguinque ante godonguïmönii. 
Ïninque botö tönïñamïni ëñëedäni. Mïni pönencabo nämä cöwä adinque, Æcänö ecänö Wengonguï Önöwoca tönö ääwocaque baï ëwocate nö cedäni ïnänii, ante adinque mïnitö tiete ganca ïnäni mänimpodäni ïnänite apente ëedäni. Apente ëmïni adinque mönitö tömënäni ïnänite, Cenguï në godömïni bacemïnimpa, ämöni ëñente cecedänimpa. 
Mönitö weetë Wengonguï ingante cöwë apënedinque Wengonguï nänö apënedö ante godömenque odömonte apënedinque mänïnonque cete quëwencemönimpa. 
Mänömaïnö ante ëñëninque tömënäni nanguï ïnäni ïnönäni inte tömänäni Ao ante ede, Ïïnäni mänömaï ïnänipa, ante adinque ïïmaï ëmönäni ïnänite apente engadänimpa. Adocanque Etebä në wede pönengä inte Wengonguï Teiyë Waëmö Önöwoca tönö ääwocaque baï ëwocacä ïnongäimpa. Tömengä tönö Pedipe, Podocodo tönö Nïicänodo, Timönö tönö Padömëna, ayë Antioquiya ïñömö në quëwëningä Nïicodato. Ïingä ïñömö oodeoidi näni pönënö baï pönengä inte do oodeo baï bacä ïnongäimpa. Mänimpodäni ïnänite apente ënänitapa. 
Apente ëninque Itota nänö në da godongaïnäni weca ente mämö gönönäni ongöñönänite ïïnäni ïñömö, Mïnitö në godömïni bacemïnimpa, ante cedinque tömënäni ïnänite gampodinque Wengonguï ingante apënedänitapa. 
Ïninque Wengonguï nänö apënedö ante gode ä gode ä cedinque mäo apënedäni ëñënönänimpa. Ïninque Eedotadëë ïñömö Codito mïñë näni tee empote quëwencabo teiyënäni yebente bagadänimpa. Wengonguï quï, ante në godönäni ince adobaï nanguï ïnäni wede pönëninque ëñente bagadänimpa. 
Etebä ïñömö Wengonguï waadete pönö cecä ate tëï pïñente ëwocadongä inte bamönengë nanguï cedongäimpa. Ayë, Cebo ate pönencedänimpa, ante mä cecä adinque godongämë ongönäni pancadäniya, Æbänö cecää, ante wedänitapa. 
Wadäni guiquënë Etebä tönö guëa weetedö weetë ancete ante cedänitapa. Ïïnäni ïñömö oodeoidi ïnönäni ince pancadäniya Tidënebe quëwënïnäni ïñönäni pancadäniya Adecantodia ïñömö quëwënïnäni ïñönäni pancadäniya Tiditiabe quëwënïnäni ïñönäni pancadäniya Atiabe quëwënïnäni ïnönänimpa. Tömënäni doyedë wadäni ïnänite në cegaïnäni ïnönäni inte ñöwo abe tawente godïnäni ïnönäni inte godongämë pöninque adocabodäni baï badïnäni ïnönänimpa. Tömënäni odömöincö ante, Möni në Abe Tawente Gocabo Odömöincö impa, ante pemönönänimpa. Ïninque tömënäni pancadäniya Etebä ingante weetedö weetë ante ceyönäni, 
tömengä në nö ëñënongä inte Wengonguï Önöwoca tönö godongämë apënecä ëñëninque tömënäni, Æ mönö weetë edö cete wee anguïï, ante wedänitapa. 
Ïninque në weetedö weetë änäni adodäni ince wadäni ïnänite godö awëmö änänitapa. Mïnitö babe ante ï incete, Möitee wodi ingante ante Etebä godö wëne wëne apënecä ëñentamönipa, ante önonque äedäni. Ayë Wengonguï ingante adobaï tömengä godö wëne wëne ante babe apënecä ëñentamönipa töö, ante ince äedäni, ante në abe tawente godïnäni änänitapa. Mänömaïnö änäni Ao ante tömënäni näni angaïnö baï cedinque Etebä ingante ante babe ante pïïnänitapa. 
Mänömaïnö ante babe ante pïïnäni ëñëninque wadäni önönänique ince në aadäni näni Picencabo ince në odömönäni ince tömänäni enguï badänitapa. Mänömaï enguï badinque tömënäni Etebä wodi ingante bei ongonte në Apente näni Äincabo weca ente mäo gönönäni ongongantapa. 
Pancadäniya Etebä ingante ante babe apënedinque ïïmaï änänitapa. Ïingä ïñömö ñimpo cedämaï inte cöwë Wengonguï oncö teiyë waëmö oncö ïñonte wïwa tedewëninque tömengä godömenque Möitee wodi nänö wee angaïnö ante godö wïwa ante babe apënecä ëñentamönipa. 
Ïñömö oncö ante apënedinque adocä Etebä ïñömö, Itota Näatadeta në quëwëningä ïï oncö be tadete wido cececäimpa, ante änewengampa. Ayë adocä Itota ïñömö, Ïïmaï ceedäni, ante Möitee wodi nänö wee angaïnö ante Ao änämaï inte ede, Wadö ante cequënëmïni ïmïnipa, ante odömongampa, ante ïingä Etebä ïñömö adobaï änewengä ëñentamönipa töö, ante babe apënegadänimpa. 
Mänömaï babe apënedäni ëñëninque në Apente näni Äincabo ince Etebä ingante cöwä ayönäni tömengä awinca Wengonguï anquedo nänö ëmönö baï ëmongä agadänimpa. 
﻿Ïninque, Wengonguï quï, ante në godongä ñënengä pönï ïnongä ïñömö Etebä ingante äninque, Bitö ïmitedö näni änïnö näwangä intawoo. 
Äñongante Etebä weetë ïïmaï ante nämä wee apënecantapa. “Botö wempoidi ëñëedäni. Botö tönïñamïni ëñëedäni. Mönö wëmë Abadäö wodi Mëetopotämiabe ayë quëwëninque Cadäna ïñömö ayë quëwence godämaï ïñongante Wengonguï në ñäö apäite baï ëmönongä inte Abadäö weca ponte a ongongä agacäimpa. 
Ayë Abadäö ingante apënedinque Wengonguï, ‘Bitö guiidënäni ïnänite ëmö cete bitö öme ëmö cete godinque wabeca botö odömonguïmeca ëmëwo wade goe,’ angacäimpa. 
Angä ëñente cedinque Abadäö wodi mänïöme Cadeabe ëmö cete wade godinque Cadäna näni quëwëñömö ganca pöninque quëwengacäimpa. Ayë tömengä wempo wodi wengä ate Wengonguï tömengä ingante angä ëñëninque Abadäö ïïmeca mönö ñöwo quëwëme ponte quëwengacäimpa.” 
“Incete Wengonguï, Tömëmi öme, ante Abadäö wodi ingante cabo ince öme pönönämaï ingacäimpa. Weetë Abadäö wodi wëñengä mempo ïnämaï ïñongante Wengonguï, Ïïme ince bitö enguïme ïñonte bitö pëïnäni adobe tömäo quëwencedänimpa, ante odömongacäimpa. 
Ayë godömenque apënedinque Wengonguï, Bitö pëïnäni ïñömö wabeca gote mänïme quëwënäni weca quëwëñönänite ïïnäni weetë bitö pëïnäni ïnänite ede ö ente baï cedinque, Mönitö beyenque ceedäni, ante nanguï änäni wecedänimpa. Ayë tömënäni nempo wantepiyë coatodo tiento wadepo ganca mänimpoga quëwëñönänite adodäni wëne wëne cedäni beyë caate wecedänimpa. 
Ante Wengonguï godömenque apënedinque, ‘Bitö pëïnäni ïnänite në ö ente wëne wëne cedäni ïnänite botö weetë apente äninque panceboimpa. Ayë ïincayë ate bitö pëïnäni mänïöme tömënäni näni caate wedïöme ëmö cete wade pöninque ïïmeca weetë pöninque botö Wengonguïmo ïñömote botö beyë cequïnäni ïnänipa.’ 
Äninque Wengonguï, Mönö godongämë cecëimpa, ante pönö cebo ate mïnitö weetë Ao ante ëñente cecemïnimpa. Mänömaï ante cedinque mïnitö onguïñëmïnique ëö togente caate wedinque ëñencemïnimpa. Angä ëñëninque Abadäö wodi wëñengä Iteca ëñacä ate tömengä nänö ëñadï adoque Wengonguï itedë go ate tömengä ingante ëö togengacäimpa. Iteca wodi pete weë Aacobo wempo bagacäimpa. Aacobo wodi pete weë dote ganca ïnäni tapëicä weë mönö wëmëidi wodi baquinque pegadänimpa.” 
Ante apënedinque Etebä godömenque, “Mänïnäni mönö wëmëidi ingaïnäni ïñömö tömënäni biwï Ootee ingante ante adinque pïinte wedinque tiguitamö beyenque pede godönäni ö ëninque Equitobe ente mäodäni gogacäimpa. Equitobe pöninque tömënäni godonte encete ante cedinque Ootee wodi ingante mänïñömö quëwengä nempo pede godönäni awënë beyenque cete quëwengantapa. Mänömaï quëwengä incete tömengä tönö godongämë Wengonguï cöwë cegacäimpa. 
Ïninque Ootee wodi ingante nanguï wïwa cedäni weyongante Wengonguï cöwë wee aacä quëwengacäimpa. Ayë Wengonguï pönö apënecä ëñëninque në ëñente bayongante Equitobe teiyë awënë Padaönö ince tömengä ingante waa adinque, Botö teiyë awënë ïmo baï bitö wodo adobaï badinque Equitobe wedenque awënë bacebiimpa. Ayë adobaï botö awënë onconcoo bitö aacebiimpa, angacäimpa.” 
Ante apënecä ëñëñönäni Etebä godömenque, “Mänïñedë Equitobe tömäo Cänaäme tömäo to aminte bayonte tepempo gëwente wedönänimpa. Mönö wëmëidi cenguï encete ante cedinque ënämaï ïnönänimpa. 
Ïninque, Equitobe cenguï ayë më öñompa, ante tededäni ëñëninque wempocä Aacobo wodi mönö mëmëidi në baquïnäni ïnänite äninque, Botö wëmïni, Equitobe godinque cenguï ente pöedäni, angä mä gogadänimpa. 
Gote pöninque ayë weetë mempoga gote a ongönäni adinque Ootee wodi ince tömengä mëmöidi ïnänite, Botö mïnitö biwïmo ëñagaïmö ïmopa, angä wegadänimpa. Ayë, Ootee guiidënäni do pönänipa, ante tededäni ëñëninque awënë Padaönö ingante gode änäni edonque ëñengacäimpa. 
Ayë ate Ootee wodi tömengä wempo Aacobo wodi näni pëincabo tetenta i tinco ganca mänimpodäni äñecä gogadänimpa. 
Aacobo wodi mänömaï Equitobe gote quëwëninque wengacäimpa. Ayë tömengä pëïnäni weë mönö wëmëidi ingaïnäni inte adobaï mänïñömö gote quëwente wengadänimpa. 
Abadäö wodi wëënëñedë, Mönitö wodido, ante Caämodo wënäni näni änimpota mänimpota godonte ëninque Tiquemö ïñömö öme godonte ënongäimpa. Ante do agaïnäni inte mönö wëmëidi ñöwo Aacobo wodi bayetoca ingaï Cänaäme ente pöninque, ayë ïincayë ate weë tömengä wënäni bayetoca ingaï Abadäö wodi nänö engaïme tömënäni wodido ingaïñömö mämö daga wengadänimpa.” 
Ante apënedinque Etebä godömenque apënecantapa. “Abadäö wodi ingante Wengonguï wëënëñedë nänö, Botö wantepiyë ate bitö pëïnäni ïnänite adodö ente mämömo poncedänimpa, ante nänö angaïñedë wodo ïinque bayonte tömënäni Equitobe quëwëninque nanguï bacoo yebente bagadänimpa. 
Mänïñedë wacä onguïñengä ñöwocä ince, Ootee wodi ecänö ingacäï, ante ëñënämaï ïnongä inte Equitobe awënë bagacäimpa. 
Tömengä ïñömö mönö guiidënäni wodi ïnänite wapiticë ante wëne wëne cegacäimpa. Tömengä, Mïnitö wëñënäni tece ëñadäni ïnänite wido ceedäni, ante pïingä ëñente wedinque mönö wëmëidi wodi ince tece ëñadäni ïnänite yabeque wido yabeque wido cedäni wengadänimpa.” 
“Tömënäni mänömaï näni cegaïñedë ince Möitee wodi ëñate pegacäimpa. Tömengä waëmö wëñë ïñongante Wengonguï waa acampa, ante pönëninque mëa go adoque apäicä go ate tömengä ingante mempo oncönë pe gompote pepogada pecantapa. 
Ayë, Wënönäni wence we, ante guïñente cedinque tömëna tömengä ingante yabeque gäwapë yedopë wo ceda ongöñongante awënë Padaönö wengä onquiyengä adinque, Botö wë, ante cedinque Möitee ingante ente pepogacä pegacäimpa. 
Mänömaï cecä beyë equitoidi näni ëñengaïnö ante tömänö ante odömönäni ëñente pedinque Möitee wodi në angä baquinque nanguï cecä baquinque tëï pïñënongä inte pegacäimpa.” 
Ante Etebä godömenque apënedinque, “Ayë ëmëwo pedinque coadenta wadepo nänö ëñagaïñedë Möitee wodi, Idegoidi botö tönïñadäni ïnänite ëñace gobote, ante ëñace gocantapa. 
Gote ëñayongä, Equito onguïñengä ince botö guiidengä ingante wïwa cecä caate wecampa, ante adinque Möitee wodi tömengä guiidengä ingante wee cecete ante cedinque tiyënö tiyë cedinque Equito onguïñengä ingante wënongä wengacäimpa. 
Ede, Wengonguï botö ïmote äninque, Bitö idegoidi ïnänite ö ente mäobi wade gocedänimpa, ante do angä ëñentabopa, ante do ëñëningä inte Möitee wodi, Idegoidi adobaï ante ëñente pönencedänimpa, ante pönente ceyongä tömënäni weetë mänïnö ante ëñënämaï ingadänimpa. 
Mänömaï ï ïninque Möitee wodi ïïmö ate ponte ayongä idegoda weetedö weetë ceda adinque, ‘Ïñäna, mïna guiidencaya ince wacä ingante quïmë wëne wëne cete quëwëmïnaa.’ 
Ante, Guëa waa waadete quëwencedaimpa, ante ceyongä adocanque tömengä guiidengä ingante në wëne wëne cedingä guiquënë Möitee wodi ingante be tadinque angantapa. ‘Ïñempa, Bitö mönitö awënë ïnömi ïmipa, ante, Në apente ämi ïmipa, ante ecänö bitö ïmite në änaï. 
Ede Equito ingante ïïmö bitö wënömi baï ñöwoöne adobaï botö ïmote wënoncete ante pönëmi awedö.’ 
Angä ëñente wedinque Möitee weetë wodii wïnongacäimpa. Wodii wïnonte wabeca Mäadiäme gote wadäni öme quëwëninque wëñëna mënaa wempocä bagacäimpa.” 
Ante apënedinque Etebä godömenque awënëidi ïnänite ïïmaï ante apënecantapa. “Ayë weetë coadenta wadepo go ate Möitee wodi önömeca cegöninque onquiyabo Tïnaiquidi gämënö gote dadi ëmente ayongä ocäñequiwë gonga becoyömö Wengonguï anquedo ponte a ongongä agacäimpa. 
Ate wedinque Möitee wodi, Quïnö baï inte beco ante botö wïïmonte baï aboo, ante acete ante pönömenque pöñongante mönö Awënë tömengä ingante ïïmaï ante apënegacäimpa. 
‘Bitö wëmëidi Wengonguïmo ïnömo inte botö Abadäö wodi Iteca wodi Aacobo wodi Wengonguïmo ïnömo ïmopa.’ Ante apënecä ëñente wedinque Möitee wodi do do wäate guïñente wedinque, Wïï aïnente awedö, ante cegacäimpa. 
Mänömaï ceyongante mönö Awënë weetë, ‘Bitö në gongente ongöñömö botö adoyömö ongömo beyenque onguipoi teiyë waëmö impa, ante pönëninque bitö awencata gä tadöwae ämopa. 
Botö ede cöwä adinque, Botö quïnäni ïnänite equitoidi ebänö wëne wëne cedänii, ante do abopa. Tömënäni caate ö ö wedäni do ëñente wedinque botö, Ñimpo cebo ate abe tawente gocedänimpa, ante weë pömo ïmopa. Ñöwo ïñömö ede egodöe. Botö, Equitobe gocebiimpa, ante bitö ïmite adodö da godömo gocebiimpa,’ ante Wengonguï Möitee wodi ingante angacäimpa.” 
Ante apënedinque Etebä ïïmaï ante godömenque apënecantapa. “Adocä Möitee ingante pïïninque idegoidi doyedë, ‘Ïñempa, Bitö mönitö awënë ïnömi ïmipa, Në apente änömi ïmipa, ante ecänö bitö ïmite në änaï,’ ante änönänimpa. Ñöwo ïñömö Wengonguï anquedo ocäñequi ïñömö pöninque tömënäni näni në pïingaingä adocä Möitee ingante, Bitö idegoidi awënë bacebiimpa, angacäimpa. Bitö tömënäni ïnänite ö ëninque ente mäobi abe tawente gocedänimpa, ante cedinque Wengonguï bitö ïmite da godongä gocebiimpa, ante Wengonguï beyë apënedinque Wengonguï anquedo angacäimpa. 
Möitee ïñömö, Ate pönencedänimpa, ante mä cedinque ayë Wengonguï tönö bamönengë nanguï cedinque idegoidi ïnänite ente mäocä gogadänimpa. Equitobe ëmö cete wade pöninque gäwapentibe Opatawëmë yewedecapë pö ongöninque adocä Möitee mantacä ïmëmäa pongadänimpa. Önömeca ta pöninque coadenta wadepo ganca cegöñönäni tömengä, Ate pönencedänimpa, ante mä cedinque bamönengë nanguï cegacäimpa,” ante Etebä wodi apënecantapa. 
Ayë, “Adocä Möitee, Idegoidi ëñëedäni. Botö Wengonguï beyë në apënebo ïmo baï wacä ede mïnitö tönïñacä ince adobaï ede Wengonguï beyë në apënecä bacecäimpa. Tömengä ponte apënecä ëñëninque mïnitö tömengä ingante edemö ëñente cecemïnimpa, ante Möitee wodi apënegacäimpa. 
Godongämë näni Wengonguï ingante apëneincabo tönö Möitee wodi önömeca cegönongäimpa. Mönö mëmëidi tönö cegöñönäni Wengonguï anquedo wëënëñedë Tïnaiquidi në ponte äningä ince adocä tönö Möitee wodi önömeca cegönongäimpa. Mänïñedë mönö ïmonte ante pönö cedinque Wengonguï, Möitee ëñëmi, angacäimpa. Ïincayë quëwenguïnäni ëñente quëwencedänimpa, ante cedinque botö, Mïnitö cete quëwenguïmïnii, ante apënebo ëñëninque bitö adodö ante yewëmoncebiimpa, ante apënegacäimpa,” ante Etebä apënecantapa. 
Ayë, “Möitee wodi mänömaï ceyongante mönö wëmëidi guiquënë ëñënämaï ïnäni inte tömengä ingante Baa äninque Equitobe mönö adodö gocëimpa, ante önöwënenque pönente wegadänimpa. 
Mänömaï në wedönäni inte tömënäni weetë Aadöö wodi ingante apënedinque, ‘Aadöö ëñëmi. Mäningä, Equitobe në ëmö cete mönö ïmonte mämöningä Möitee wodi edönö gote de angää, ante adämaï ïmönipa cebii. Wengonguïidi ïnänipa, ante mönö ïmonte në töö ëmente ente goquïnäni ante bitö badömi ëmönie.’ 
Äninque mänïñedë, Mönö wengonguï ingampa, ante cedinque tömënäni wagada wë baï badongadänimpa. Ayë, Mönö wengonguï quï impa, ante cedinque cënïnäni wënöninque baö tömënäni näni badöinca gäänë ente mämö ñö cedinque önompoca näni badöninca adinque ëëmë baï cete togadänimpa. 
Mänömaï cedäni ate wedinque Wengonguï näëmë, Pönë cemïniyaa, ante pïingacäimpa. Ayë, Ïïnäni öönedë owocooque ante, Wengonguïidi ïnänipa, ante oda cecedänimpa, ante cedinque idegoidi ïnänite ñimpo cedinque dadi ëmëninque aadämaï ingacäimpa. Ede mänïnö tömënäni näni cegaïnö baï ante pönente yewëmöninque wacä wantepiyë ate Wengonguï beyë ïïmaï ante yewëmongacäimpa. ‘Idegoidi ëñëedäni. Önömeca gote coadenta wadepo ganca cegöninque mïnitö, Wengonguï quï, ante pönoncete ante cedinque cënïnäni wënöninque baö tönö mäincoo ente pö ente pö cemïni incete dice botö ïmote ante pönëninque pönömïni entawogaa. 
Ïñempa, Mönö wengonguïidi ïñönänite ede weente apënecëimpa, ante cedinque mïnitö mïni badöninca adoca Mönoco mïni änonca beyë ëmontaicö oncö nëente godinque woce woce cedömïni awedö. Ayë waca, Möni wengonguï Adempaö nëmö baï owocëimpa, ante mïni badöninca nëente ëmonga cö ce cö ce cedömïnimpa töö. Ante adinque Wengonguï, Mänömaï cemïni beyë botö mïnitö ïmïnite Babidönia ganca da godöninque godömenque gobe da godömo gocemïnimpa,’ angampa, ante yewëmongatimpa.” Ante apënedinque Etebä, Mönö wëmëidi ïïmaï cegadänimpa, ante godömenque apënecantapa. 
“Wengonguï doyedë Möitee wodi ingante apënedinque, Mïnitö ëmontaicö mënonte ate botö wee ante yewëmöninca cö cete mancemïnimpa. Ïïmaï mënoncemïnimpa, ante odömongä adinque Möitee wodi weetë mönö wëmëidi ïnänite odömongä ate ëñëninque tömënäni weetë Wengonguï nänö odömönö baï mänömaïnonque ëmontaicö mënongadänimpa. Mänömaï mënonte ate dica wee ante Wengonguï nänö yewëmongainca ince mänincönë cö cegadänimpa. Ayë önömeca wayömö wayömö gocete ante ëmontaicö capote mongente mäo woce woce cegadänimpa. 
Ayë wadäni mänïöme në quëwënäni ïñönänite Wengonguï wido cecä ate mönö wëmëidi Ootowee wodi mïñë ponte öme ëninque Wengonguï oncö ëmontaicö näni ente mongengaincö mämö wodongadänimpa. Wodönäni ate Awënë Dabii wodi nänö ëñate quëwenguimpoga mänincö ëmontaicö ince ayë a owogatimpa. 
Awënë Dabii ingante Wengonguï pönö waa agacäimpa. Ïninque Dabii weetë Wengonguï ingante apënedinque, Bitö Aacobo wodi Wengonguï ïnömi ïmipa, ante adinque botö, Bitö quëwenguïñömö, ante oncö ämi mënonguïmo, äñongante Wengonguï Baa angacäimpa. 
Weetë Tadömöö wodi Wengonguï beyë në oncö mënongä ingacäimpa. 
Mänömaï cegaïnäni incete Wengonguï ïñömö ede ëmonga pönï në ongongä inte waocä nänö önompoca mënönincönë edö cete pönö Ao ante guiite quëwenguingää. Mänömaïnö ante pönente wedinque Wengonguï beyë në apënegaingä ïïmaï ante apënegacäimpa. 
‘Botö në Teiyë Awënë ïnömo ïñömote ööne ince botö Awënë të contaquï baï impa, inguipoga weetë botö önöwa podöwate quï baï impa. Mänömaï në ongömo beyë mïnitö botö oncö ante edö cete mënonguïmïnii. Inguipoga ecönënö guiidinque guëmanguïmoo, ante Wengonguï angampa. 
Botö ïñempa tömëmo önompoca tömää në badongaïmo ïnömo ïmopa,’ ante Wengonguï Awënë angampa, ante wacä yewëmongacäimpa.” 
Ante apënedinque Etebä godömenque ïïmaï ante apënecantapa. “Ñöwo ëñëedäni. Mïnitö mïmö ömedë ïmïni inte wïï pönencedö. Önömoncaque ëñëninque wïï edemö ëñëmïni ïmïni awedö. Mïnitö wëmëidi näni cegaïnö ante ëñëmïnitawo. Ïñempa tömënäni näni cegaï baï adobaï cedinque mïnitö Wengonguï Teiyë Waëmö Önöwoca ingante Baa äninque cöwë wee ämïnipa töö. 
Mïnitö wëmëidi doyedë Wengonguï beyë në apënegaïnäni ïnänite togente päninque adocanque ingante ata cepodämaï inte tömänäni ïnänite togente pangadänimpa. Ede në apënedäni, Në nö entawënongä inte ponguingä ingampa, ante apëneyönänite tömënäni ïnänite do wënönäni wengadänimpa. Ñöwo ïñömö tömënäni näni, Ponguingä, angaingä ince do pongä adinque mïnitö godö wënömïnitapa töö. 
Ede, Ïïmaï ceedäni, ante Wengonguï wee angampa, ante Wengonguï anquedoidi änäni ëñëninque yewëmönäni ate mïnitö në adömïni ince Baa äninque ëñënämaï cöwë cemïnipa töö,” ante Etebä ïinque apënecantapa. 
Mänïï awënëidi guiquënë Etebä nänö apënedö ante ëñente wedinque äïnäni badinque baga wentoquënë wentoquënë angate pïïnänitapa. 
Etebä ïñömö Wengonguï Teiyë Waëmö Önöwoca ingante edemö ëwocadinque öönedë ïnö ëmö adinque Wengonguï ñäö apäite baï nänö ëmönö acantapa. Ayë në Waocä ëñagaingä inte Itota ince Wengonguï tömëmë ïnö adiyë ongongä acantapa. 
Adinque, —Badogaa, öönedë wi ënete baï ba abopa. Waocä në ëñagaingä ince Wengonguï tömëmë ïnö adiyë ongongä abopa. 
Ante apënecä ëñente wedinque tömënäni pïinte Ye ye äninque ëñënämaï cecete ante önömonca ñï mämoncate cedänitapa. Godongämë pïinte quingë tömengä weca pogodo pöninque, 
tömengä ingante bei ongöninque tömënäni näni quëwëñömö yabeque ente mäo dicaca tei tacace cedänitapa. Tömengä ebänö angää, ante ënënïnäni inte në apënedäni ïñömö ede tacace cedinque tömënäni weocoo yabecooque gä tadongate tece ëmëwo pedingä Taodo näni änongä önöwaca ïnö ñö cedönänimpa. 
Dicaca tacayönäni Etebä ïñömö Wengonguï ingante apënedinque, “Awënë Itota, bitö botö önöwoca encebiimpa.” 
Ante da guicapodinque yede äninque, “Awënë, tömënäni näni wëne wëne cedönö ante ee ae,” äninque ede mö ñonte baï wengacäimpa. 
﻿Etebä wodi ingante wënoncete ante dicaca tacadäni adinque Taodo guiquënë, Waa wënömïni wengampa, ante Ao ante ongongacäimpa. Mänïöne ince mä togente päninque Eedotadëë ïñömö Codito ingante näni në godongämë pönencabo ïnänite godömenque nanguï togente pïinte pangadänimpa. Ate wedinque Itota nänö në da godongaïnänique godämaï ongöñönäni wadäni ïñömö näwë wodii wïnöninque Oodeabe Tämadiabe ëmënö ëmënö gogadänimpa. 
Mänïï Etebä wodi ingante ëmëwo wënönäni wengä ate Wengonguï ingante në waa adäni ince Ca ca wedinque mäo daga wenänitapa. 
Taodo guiquënë, Itota ingante në pönënäni ïnänite wido cecëimpa, ante nanguï wëne wëne cedinque wacönë pö guii wacönë pö guii cedinque onguïñënäni tönö onquiyënäni ïnänite bei ongonte wëä mäo tee mönegadänimpa. 
Mänïï në wodii wïnönäni ïñömö edömë godinque Codito ingantedö ante cöwë watapë apënedäni ëñënönänimpa. 
Ïninque Pedipe ïñömö Tämadia näni nanguï quëwëñömö gote apënedinque, Mönö Codito ebänö do ponte cegacäï, ante apënecä ëñënänitapa. 
Mänömaïnö ante apënedinque tömengä, Ate pönencedänimpa, ante mä cecä adinque nanguï ïnäni adoyömö pönëninque, Mönö ëñengëimpa, ante cedänitapa. 
Waodäni nanguï ïnäni wëneidi wentamö ëwocadäni tönö quëwënäni adinque Pedipe angä ëñëninque wëneidi ince Ye äninque de tao godäni ate önönänique badänitapa. Ayë cömäïnäni ince cabëïnäni ince teiyënäni ïnänite Pedipe cecä ate waa badänitapa. 
Ante adinque mänïñömö quëwënäni weetë watapë togadänimpa. 
Wacä idö tömengä ëmöwo Timönö ïñömö tömengä adoyömö quëwëninque wëne tönö wantepiyë cecä ïnongäimpa. Ïninque Tämadiabe quëwënäni tömänäni, Æbänö nanguï cecää, ante guïñente weyönänite tömengä, Në idömo ïnömo inte botö ïñömö ede nanguï cete beyë ñëñëmo pönï ïmo aedäni. 
Angä ëñëninque awënëidi ince önönänique ince tömänäni adoyömö pönëninque, “Wengonguï nänö tëï pïñënö baï entawëninque ingä idö ïñömö në Tëï Pïñënongä ingampa,” ante pönëwëninque, Në Ñënengä pönï ïnongä ingampa, ante pemongadinque tömengä apënecä ate edemö ëñënönänimpa. 
Ayë tömengä wantepiyë wëne tönö weetë weetë mä cecä adinque tömënäni, Tömengä ingante mönö ëñengëimpa, ante tee empo tee empo godönänimpa. 
Mänömaï ceyönänite Pedipe guiquënë, Wengonguï Awënë Odeye nempo mönö quëwengëimpa, ante watapë apënecä ëñënänitapa. Ayë, Mönö Codito ïñömö tömengä ëmöwo Itota ëmongampa, ante apënebo ëñëedäni. Ante apënecä ëñëninque onguïñënäni ince onquiyënäni ince wede pönëninque epënë guiidänitapa. 
Ïninque Timönö ince adobaï pönëninque epënë guiidinque Pedipe mïñë tee empo tee empo gocantapa. Pedipe, Ate pönencedänimpa, ante mä cedinque tëï pïñente nanguï cecä ate wedinque Timönö adocä cöwë guïñente wegacäimpa. 
Ïninque, Tämadiabe quëwënäni Wengonguï nänö apënedö ante ëñëninque do Ao änänipa, ante Eedotadëë ponte tedeyönänite Itota tömengä nänö da godongaïnäni ince do ëñënänitapa. Ëñëninque Pegodo tönö Wäö ïnate Tämadiabe da godönäni godatapa. 
Godinque Tämadiabe pöninque tece mä pönënäni beyë ante tömëna Wengonguï ingante ïïmaï ante apënedatapa. Wengonguï ëñëmi. Bitö Teiyë Waëmö Önöwoca ingante tömënäniya da pönömi pö guiicä ate ëwocacedänimpa, ämönapa. 
Ede Awënë Itota ëmöwo apënedinque tömënäni mä epënë guiiyönänite bitö Teiyë Waëmö Önöwoca tömënäniya weë guiidämaï ingantapa cebii. Ñöwo ämi pö guiicecäimpa. 
Ante apënedinque Pegodo tönö Wäö tömënäniya pönö gampote apëneyöna Wengonguï Teiyë Waëmö Önöwoca pö tömënäni baonga guiicantapa. 
Mänömaï pönö gampoyöna Wengonguï Teiyë Waëmö Önöwoca tömënäniya pö guiicä ate wedinque Timönö guiquënë tömënäni godonte ëinta pede pönöninque, 
tömëna ïnate, —Mïnatö baï botö adobaï në cebo baceboimpa ämopa. Pönö cemïna ate botö në cebo badinque wadäniya pönö gampobo ate Wengonguï Önöwoca adobaï pö guiicecäimpa, ämopa. 
Äñongante Pegodo, —Bitö mïni godonte ëintaque pede godöninque, Wengonguï Önöwoca nänö da pönönongä ingante enceboimpa, ante pönëwëmii. Ede tömëmi tiguitamonque nëëninque ede bitö ömëe ëwenguinque gobäwe. 
Ïñempa, Wengonguï Önöwoca nänö da pönönongä ingante ëninque godongämë ceceboimpa, ämitawoo. Wengonguï ayongä nö pönente cebipa enguïmii. Ede mönatö tönö edö cete cequïmii. 
Ñöwo ede mänïnö bitö wïwa cedïnö ante wewente pönëninque ñimpo cee. Ayë mönitö Awënë ingante apënebi ëñëninque tömengä wabänö pönö waadete cedinque mïmöno bitö pönëwënö ante wade cedinque ñimpo cebaingampa. 
Bitö nämä beyenque ante në ëïnëmi inte bitö mïmönë guïnëmë entawente baï quëwëmipa. Ayë bitö tömëmi wïwa cedö beyenque ñä ceyente baï quëwëmipa, ante awedö. 
Angä ëñëninque Timönö weetë, —Æ ämi awedö, äninque Pegodo ingante, Botö mïnatö änö baï wïï baceboimpa, ante cedinque mïnatö botö beyë Wengonguï ingante apëneeda, angantapa. 
Ayë Wäö tönö Pegodo ïñömö, Itota ince mönö Codito ingaingä ingampa, ante mänïñömö quëwënäni ïnänite mönö Awënë nänö änö ante apëneda ëñënänitapa. Ïinque apënedinque adodö Eedotadëë gocete ante wade gote Tämadiabe godinque tömëna wayömö wayömö mäo wedenque quëwënäni weca pö pö cedinque nanguï ïnäni ïnänite apënedinque Codito ingantedö ante watapë apëneda ëñënänitapa. 
Mäningä Pedipe ingante anquedo ayë ate ponte äninque, “Bitö egodöe, Eedotadëë wei Gata goquïnö pede taoquinque betamonca gocebiimpa,” angantapa. Mänïnö önömecaque weidö ïnompa. 
Mänömaïnö angä ëñëninque Pedipe engë gantidinque wade godinque anquedo nänö änïnonque cegonte ayongä onguïñengä Etiopebe quëwëningä pö eyepë bee tengä acantapa. Ïingä ïñömö Etiopebe teiyë awënë onquiyengä Cantate beyë tömënäni godonte ëinta në aacä ïnongä inte ñënë awënë ïnongäimpa. Tömengä ñöwo Wengonguï weca ede weëninque watapë apënecete ante Eedotadëë eidingä inte ocë ëmente pöninque Pedipe ingante eyepë mämö bee tengantapa. 
Ïingä ïñömö cabayo nänö wëä pönoncadea ei të contate ocë ëmente pöninque Itaiya wodi Wengonguï beyë në apënegaingä nänö yewëmongainta nëente a congantapa. 
Mänömaï a conte pöñongante Pedipe ingante Wengonguï Önöwoca, “Goe, Ïï cabayo nänö wëä pönoncade eyepë godinque guëa goe,” angantapa. 
Angä ëñëninque Pedipe pogodo godinque obo ponte ëñëñongä Etiopebe awënë ïñömö Itaiya wodi nänö Wengonguï beyë yewëmongainta adinque apënecä ëñëninque, —Bitö ate apënedö ante edemö ëñëmitawo. 
Äñongante, —Ïñempa ëñëmogaa. Botö ïmote apënedänipa ëñenguïmoo. Ante apënedinque Pedipe ingante, Bitö botö weca ëë guiite të contae, angä ëë guii të contacantapa. 
Mäninta Wengonguï angä ëñente näni yewëmongainta Etiopebe awënë nänö aintaa ïïmaï ante yewëmonte ongönönimpa. “Codotedo ingante wënongëimpa, ante bei ongonte ëninque töö godonte baï cedinque tömengä ingante adobaï wënoncete ante bei ongonte ente godänitapa. Obegaidi ocaguincoo ëö toyönäni wedämaï pe wëënecä baï tömengä adobaï wedämaï inte pe wëënecantapa. 
Pïinte änäni weyongante në apente anguënënäni ince, Pangëimpa, ante cedinque nöingä ante änämaï ïnänitapa. Tömengä ingante ëmëwo wënönäni wengaingä ïñongante, Tömengä nänö pëïnäni, ante edö cete apënequïï.” 
Ante näni yewëmongaïnö adingä inte Etiopebe awënë ñöwo Pedipe ingante, —Apënebi ëñëmoe. Në Wengonguï beyë apënegaingä ïñömö ecänö ingante ante në apënegacäï. Tömengä nämä ingante ante yewëmongantawo. Ede wacä ingante ante yewëmongantawo, ante ëñencete ante webopa. 
Ante äñongante Pedipe ïñömö Etiopebe awënë nänö adinta adotaa ate apënedinque ayë wataa wataa adinque Itota ingantedö ante watapë apënecä ëñengantapa. 
Apëneyongä taadö godinque wapë ganca pönatapa. Equitobe awënë mänïmë adinque Pedipe ingante, Waa ae. Ïñömö gäwapë impa. Æpënë guiidämaï inguïmo, ämitawoo. 
Angä ëñëninque, —Bitö mïmöno wede pönëmi ate botö Ao ämaïmopa, angantapa. Äñongante, —Ao botö, Itota Codito näwangä Wengonguï Wengä ïnongä ingampa, ante wede pönëmopa. 
Äninque Etiopebe awënë angä cabayo në gongë ate Pedipe tönö guëa epënë ti weëna ate Pedipe tömengä ingante epënë guidongä guiicantapa. 
Ayë epënë guiite ate tömengä tao gongëñongä Wengonguï Awënë Önöwoca Pedipe ingante ïñë ëënonte ö engä. Ate ëmëwo adinque Etiopebe awënë watapë todinque oncönë goïnö gocantapa. 
Pedipe guiquënë Atota ïñömö ïñontobë a ongöninque godömenque wadäni näni quëwëñömö go apënedinque wayömö näni quëwëñömö go apënedinque Tetadea ganca godinque Codito ingantedö ante watapë apënecä ëñengadänimpa. 
﻿Taodo guiquënë mönö Awënë ingante në tee empote quëwënäni ïnänite pïïninque, Wënongëimpa, ante bei ongö bei ongö cedinque cöwë ñimpo cedämaï ingacäimpa. Ñöwo godömenque cecete ante Wengonguï oncönë gote në godongä ñënengä pönï ïnongä ingante apënedinque, 
Awënë ëñëmi, angantapa. Bitö Ao ämi ïninque botö Daämaco näni quëwëñömö gote ayömo, Onguïñënäni ince onquiyënäni ince ecämenque Itota Taadö ante në godäni ïnänii, ante adinque tömënäni ïnänite bei ongonte goti winte Eedotadëë ente pömaïmopa. Ïninque bitö, Taodo mänömaï cececäimpa, ante botö beyë cadota ante yewëmöninque pede pönömi ëninque botö weetë Daämaco ïñömö mäo oodeoidi odömöincönë awënëidi weca gote pede godömo ente adinque tömënäni Ao äñönäni mänömaï cebaïmopa. 
Äñongä awënë Ao ante yewëmöninque pede pönongä ëninque Taodo Daämaco obo gote ayongante ïñontobë öönedë ïnö näinte baï cedinque tömengä nänö ongöñömö tömäo guïnë gongë. 
Adinque Taodo guidömëmë të go weengantapa. Ayë weente öñöñongante tömengä ingante, “Taodo. Taodo. Quïnante botö ïmote togente pämii.” 
Angä ëñente wedinque Taodo weetë, “Awënë, emömidö ïnömi ïmii.” Ante ëñëñongä, “Botö Itotabo ïnömo inte bitö në togente pänïmo mänïmotö ïmopa cebii. Ïñempa wagada päintoca baï bitö nämä ïñë ëwate baï cedinque cowate baï ede caate baï webipa töö.” 
Mänömaï apënecä ëñëninque Taodo ancai guïñente do do wäadinque, “Awënë, ebänö cequïmo ämii.” Äñongante mönö Awënë weetë apënecantapa. “Bitö engë gantidinque ïïnäni näni quëwëñömö goe. Botö, Taodo ïïmaï cececäimpa, ante wacä ingante Daämaco ïñömö në quëwengä ingante do apënebo ëñengampa cebii. Bitö Daämaco ïñömö gote ongöñömi tömengä weetë bitö ïmite apënecä ëñente cecebiimpa.” 
Taodo tönö godongämë godäni guiquënë waocä ingante adämaï ïnäni incete, Önonque tempa, ante pönëninque ancai guïñente wedänitapa. 
Taodo ïñömö onguipoga ayë a öñongä inte engë gantidinque awinca adämaï ingä adinque wadäni tömengä ingante önompo bei ongöninque Daämaco ganca ente mäodäni gocantapa. 
Mänïñömö gote ongöninque tömengä adämaï ïnongä inte cënämaï bedämaï mëönaa go adoöneque ïñonte wewengacäimpa. 
Ayë wacä në pönengä Änäniya Daämaco ïñömö quëwengä inte mä pönï wïïmonte baï ayongä mönö Awënë, “Änäniya,” angä ëñëninque, “Awënë, botö ëñëe cömopa.” 
Äñongä mönö Awënë weetë, “Taodo ñöwo Wengonguï ingante apënecampa cebii. Bitö engë gantidinque taadö näni Töïnö änönö godinque Codaa oncönë gote äninque, Tadoto në quëwëningä Taodo ïñömö owocantawo, ante acebiimpa. 
Wengonguï ingante ñöwo apënedinque ate baï ayongä wacä Änäniya pö guiidinque, Ñöwo edonque acebiimpa, ante gampocampa, ante ate baï Taodo wecantapa cebii. Tömengä wïïmonte baï adinque nänö wedö baï cedinque bitö ñöwo gote cecebiimpa.” 
Angä ëñente wedinque Änäniya weetë, “Awënë ïñempa botö, Mäningä Taodo ïñömö quïnö baï onguïñengä ingää, ante nanguï tededäni do ëñëmopa. Ayë, Eedotadëë ïñömö tömengä bitö quïnäni ïnänite wëne wëne cecampa, ante tededäni ëñente webopa. 
Ayë në godönäni ñënënäni Ao ante yewëmönäni ëninque tömengä ïñempa në angä badinque bitö ëmöwo ante në apënemöni ïñömönite bei ongonte tee mönecete ante pongampa cebii.” 
Ante weyongante mönö Awënë weetë Änäniya ingante, “Ïingä ingante do apente ëmo apa änewëë. Tömengä ingante, Bitö wabeca gote wadäni ïnänite botö ëmöwo ante apënedinque ayë tömënäni awënëidi ïnänite botö ëmöwo ante apënedinque idegoidi ïnänite adobaï botö ëmöwo apënebi ëñencedänimpa, ante tömengä ingante do antabopa cebii. Ñöwo tömengä weca gobäwe. 
Ayë botö në ëningä inte tömengä ebänö botö ëmöwo beyë nanguï caate wequënengä ingää, ante odömömo ate ëñencecäimpa.” 
Angä ëñëninque Taodo nänö owoyömo go guiidinque Änäniya tömengä ingante gampomöninque, —Taodo botö tönïñabi ëñëmi. Bitö taadö pöninque Itota ingante abitawo. Tömengä ïñömö në Awënë ïnongä inte botö ïmote apënecantapa. Bitö Taodo weca godinque cebi ate tömengä wëënëñedë nänö ëmönö baï adinque Wengonguï Teiyë Waëmö Önöwoca ingante da pönömo ëninque ëwocacecäimpa, ante mönö Awënë angä ëñëninque botö bitö weca pontabopa. 
Ante Änäniya tece apëneyongä Taodo tömentagë nänö ëmönintagë të weente ïñontobë edonque acantapa. Ayë engë gantiyongante Änäniya tömengä ingante epënë guidongä guiicantapa. 
Ayë cenguï cëninque tömengä baö weetë tëï pïñengä bacantapa. Ayë Daämaco ïñömö Itota ingante në tee empote quëwënäni weca godömenque tëöne quëwengantapa. 
Mänïñömö quëwëninque Taodo do oodeoidi odömöincönë go guii go guii cedinque, Itota Codito näwangä Wengonguï Wengä ingampa, ante apënecä ëñënänitapa. 
Mänömaï apënecä ëñëninque tömengä ingante në ëñënäni ïñömö ancai guïñëninque, “Æ. Ïingä adocä Eedotadëë ïñömö Itota ëmöwo ante në apënedäni ïnänite në wido cecä ïmaingampa. Tömengä adocä në wido cecä ince adodäni ïnänite bei ongonte ëninque, Wengonguï quï, ante në godönäni ñënënäni weca mäo pede godoncete ante ñöwo ïñömö pöninque cecä awedö. Ede adocä ingänö anguënë.” 
Ante wedäni incete Taodo godömenque tëï pïñente entawëninque ïïmaï ante apënecantapa. Awënë bacecäimpa, ante Wengonguï nänö në gao cecadongä ïñömö mönö Codito ïñömö ede Itota adocä ïnongä ingampa, ante, Näwangä impa, ante nöingä pönï apënecä. Adinque Oodeoidi Daämaco ïñömö quëwënäni guiquënë, Ædö cete wadö anguïï, ante wegadänimpa. 
Ïninque tëöne go ate oodeoidi godongämë pönente Ao äninque, Taodo ingante wënongëimpa, ante cedänitapa. 
Mänömaï ante ceyönäni Taodo mänïnö näni änïnö do ëñengantapa. Tömënäni guiquënë, Mönö quëwëñömö wee ceïnemö tacä ate wënömö wencecäimpa, ante itedë woyowotë wee wänönänitapa. 
Wee wänöñönäni tömengä ingante në tee empote quëwënäni weetë yabe wee cete ïñömö Taodo ingante woyowotë mëi ayacömoyäa ïnö otodë pede weënönäni ti weente gocantapa. 
Mänömaï godinque Taodo Eedotadëë pöninque, Itota ingante në tee empote quëwënäni weca gobote, ante pongä. Adinque tömänäni, Näwangä Itota ingante në pönengä ingantawogaa, ante guïñente awedö, ante pönëninque wee adänitapa. 
Bedënabee guiquënë Taodo ingante bei ongömente ëninque Itota nänö në da godongaïnäni weca ente mämongä pongantapa. Ayë tömënäni ïnänite Bedënabee apënecantapa. Taodo ñöwo taadö godinque mönö Awënë ingante dobe acäimpa. Mönö Awënë tömengä ingante do apënecantapa. Daämaco gote quëwëninque Itota ëmöwo ante tömengä guïñënämaï apënedingä inte ñöwo ïñömö pongä apa quëwëmïnii. 
Bedënabee mänömaï angä ëñëninque Ao äñönäni Taodo Eedotadëë ïñömö quëwëninque tao guiite ta tao guiite ta cedinque tömënäni tönö godongämë cedinque mönö Awënë ëmöwo ante guïñënedämaï apënecantapa. 
Ayë wadäni oodeoidi ince guidiego tededö në tededäni mänïñömö quëwënönänimpa. Ïïnäni ïnänite Pabodo mönö Awënë ëmöwo ante nanguï apënedinque weetedö weetë äñongante tömënäni weetë wënoncete ante cedänitapa. 
Mänömaï cedänipa, ante ëñente wedinque tömengä nänö tönïñadäni baï badïnäni inte pancadäniya Taodo ingante Tetadea ganca mäo ëmöninque, Godömenque Tadoto ïñömö wodii wïnonte goe, ante da godönäni gogacäimpa. 
Ïninque Codito ingante näni godongämë pönencabo ince Oodeabe Gadideabe Tämadiabe tömäo quëwëninque mänïñedë wedämaï inte guëmänänitapa. Ayë tëï pïñente entawënäni badänitapa. Ayë Wengonguï Teiyë Waëmö Önöwoca edemö apënecä ate tömënäni wampo pönënäni badinque yebente nanguï ïnäni bagadänimpa. Ayë mönö Awënë ingante edö cete ëñënämaï cequïï, ante guïñente wegadänimpa. 
Mänömaï tömënäni näni pönencabo nanguï yebente bayönäni Pegodo guiquënë wayömö wayömö wodo tebë wodo tebë godinque Dida ïñömö pöninque mönö Awënë quïnäni weca ëñace pongantapa. 
Mänïñömö ponte apëneyongä wacä tömengä ëmöwo Ënea do ocho wadepo ganca möïmoga cömäingä inte në ongöningä ingä. 
Adinque Pegodo tömengä ingante, —Ënea ëñëmi. Itota Codito cecä ate waa babipa cebii. Ængë gantidinque tömëmi möïmo nï capoe. Äñongä Ënea ïñömö do ede engë ganticä. 
Adinque Dida quëwënäni tönö Tadöö quëwënäni tönö wëënë näni pönëwengaïnö ante ëmö cedinque Wengonguï Awënë gämënö pönänitapa. 
Mänïñedë wacä onquiyengä në pönengä Tabita ïñömö Cope näni quëwëñömö quëwënongäimpa. Tömengä ëmöwo guidiego tededö Dodoca ince mönö tededö Cowäñe ëmongä ïnongäimpa. Tömengä ïñömö në waa cedongä inte ömepodäni wewënäni ïnänite nanguï waa cedongä inte Cope ïñömö quëwënongäimpa. 
Tömengä mänïñedë nangë badinque ëmëwo wengä. Ate tömengä baö ïnï epë äadëninque wënömënecapaa mëi ñö cedänitapa. 
Cope ïñömö quëwëninque Dida wïï gobe impa, eyequeï impa. Mänömaï beyë, Pegodo Dida ïñömö ongongampa, ante tededäni ëñente wedinque Itota ingante do tee empote quëwënäni ïñömö onguïñëna mënaa ïnate da godöninque, Cope ïñömö gote Pegodo ingante, “Quingë pöe, ante äeda.” 
Änäni gote äñete pöñönate Pegodo godongämë pongä adinque tömengä ingante wënömënecapaa mëidäni guiite acantapa. Owempoïnäni godongämë pöninque doyencoo tönö yabecoo Dodoca mïingä quëwengäñedë nänö badongaincoo odömöninque Ca ca wedäni. 
Adinque Pegodo tömänäni ïnänite angä tao godäni adinque da guicapote Wengonguï ingante apënecantapa. Ayë dobe wente onguite a öñongä gämënö dadi ëmente adinque, —Tabita, engë gantibi ämo. Äñongä Tabita wodi awinca wi ëmöninque Pegodo ingante adinque engë gantite contacantapa. 
Ængë ganti contayongante tömengä önompo bei ongöninque Pegodo töö ëmengä ate edemö engë gantite adiyë gongengantapa. Ayë owempoïnäni tönö mönö Awënë quïnäni ïnänite Pegodo aa pecä pö guiidäni ate mïingä ingä odömongä adänitapa. 
Ïninque, Mönö Awënë mänömaï cecantapa, ante Cope ïñömö näni quëwëñömö tömäo gote tededäni ëñëninque nanguï ïnäni mönö Awënë ingante në pönënäni badänitapa. 
Pegodo mänïñedë ëmontai në amïnengä Timönö weca owodinque Cope ïñömö tëöne quëwengacäimpa. 
﻿Tetadea näni quëwëñömö odömäno tontadoidi Itadiaidi näni änoncabo inte quëwengadänimpa. Ïninque tontadoidi tiëë ganca näni cabo tiëë ganca näni cabo ïñönänite adocabodäni capitäö tömengä ëmöwo Codönedio ëmongacäimpa. 
Tömengä näni wencabo näni owocabo owodinque, Mönö wadö pönëñömonte Wengonguï pangä wece we, äninque Wengonguï nänö änö ante ëñente quëwënönänimpa. Ayë pe gompodämaï inte Codönedio, Ömepodäni wewënäni quï, ante pede godö pede godö cecä ënönänimpa. Ayë Wengonguï ingante ñimpo cedämaï cöwë apënedongäimpa. 
Tömengä ïñömö ede weicä ate mä pönï wïïmonte baï acantapa. Edonque wïïmonte baï ayongante Wengonguï anquedo tömengä weca pö guiidinque, “Codönedio bitö ïmi.” 
Angä wedinque Codönedio tömengä ingante cöwä adinque ancai guïñente wedinque, “Awënë, ebänö ante ämii. Ämi ëñëmoe.” Äñongante, “Bitö Wengonguï ingante në apënebi ïmitawo, ömepodäni wewënäni ïnänite në godömi ïmitawo. Mänïnö bitö apënedö ante mänïnö bitö godönö ante adinque bitö ïmite waa abopa, Wengonguï angampa, angantapa. 
Ñöwo wadäni ïnänite ämi Cope ïñömö gote Timönö Pegodo näni änongä ingante äñete poncedänimpa. 
Adowo ëmönongä Timönö weca Timönö Pegodo gäwapentibe wedeca owocampa. Mäningä Timönö ëmontai në amïnënongä ingampa.” 
Ante apënedingä inte Wengonguï anquedo ingë gocä adinque Codönedio weetë tömengä ingante në ceda mënaa ïnate aa pecä pönatapa. Ayë tontadoidi ince pancadäniya tömengä ingante në cedäni ïnönänimpa. Ïninque adocanque tontado ince Codönedio ingante në cecä ince Wengonguï ingante në ëñengä ïnongäimpa. Tömengä ingante Codönedio adobaï aa pecä pongantapa. 
Mänömaï aa pecä ate tömënäni godongämë pönäni ate Codönedio, Wengonguï ebänö angantawoo, ante tömänö ante adodö apënedinque, Ñöwo Cope ïñömö goedäni, angantapa. 
Angä godinque ïïmö weëñö taadö godinque Cope ïñömö obo pöñönäni mänïñedë ince tecebecä ince Pegodo guiquënë Wengonguï ingante apënecete ante oncömanca eicantapa. 
Ayë ate gue ënente wedinque wadäni ïnänite, Cëïnente awedö, äñongante cenguï ïinque ëënönämaï inte cönönämaï ïñönänite tömengä wïïmonte ate baï cewënengantapa. 
Ate baï ëmö ayongante öönedë wi ënete baï bayö möincoo baï ñënencoo pönï ïñonte ëmënecoo bei ëmënecoo bei ongönete baï inguipoga pede weënonte baï weë wäï wocë acantapa. 
Wäï wocëñö në ocaguï mongënäni ince, në ocaguï ömaadäni ince, në öömä ëmente eidämë godäni ince babeidi tömänäni weocoo cencadencoo ïnö ongönäni acantapa. 
Ayongante wacä äninque, “Pegodo, engë gantidinque wënonte cëe.” 
Angä ëñëninque Pegodo, “Awënë, ëñëmi. Önönänique ïñönänite botö, Baacä awedö, äninque cöwë cënämaï ïmo apa änewëë.” 
Äninque weetë ëñëñongä, “Wengonguï nänö edemö mënongadongä ince bitö edö cete baacä ämii.” 
Äninque në apënedingä ïñömö weetë adodö adodö angä ëñëninque Pegodo weetë, Baacä awedö, ante Baa angantapa. Ayë mempoga go adopoque weetedö weetë adodö äna ate ñënencoo pönï weocoo ince öönedë ïnö wëä ëënongä baï acantapa. 
Ïninque, Mänömaïnö ante wïïmonte baï adïmo inte botö quïnö baï cequïmoo, ante Timönö Pegodo pönëë congantapa. Pönëë cöñongä Codönedio në nänö da pönönïnäni guiquënë, Timönö oncö eyömönö ï, ante diqui diqui minte adinque yabedemö ïnö në gongëninque, 
Timönö Pegodo näni änongä ïñömö owocää, ante ëñencete ante aa pedänitapa. 
Pegodo wïïmonte baï nänö adïnö ante ayë pönëë cöñongante Wengonguï Önöwoca, “Timönö ëñëmi, bitö ïmite ante onguïñënäni mengäa go adocanque diqui diqui mïnänipa quëwëmii. 
Tömëmo ämo pönänipa cebii. Bitö engë gantidinque yeipodë weidinque tömënäni tönö ee goe,” angantapa. 
Angä ëñëninque Pegodo yeipodë weidinque tömënäni ïnänite, Botö mïnitö në diqui diqui mïnömo adobo ïmopa. Mïnitö quïnante pömïnii. 
Äñongante, —Mönitö awënë capitäö Codönedio ince angä pömönipa. Tömengä ïñömö Wengonguï ayongante nö cecä ïnongä inte Wengonguï ingante guïñente quëwengampa. Në nö cecä ingampa, ante pönëninque oodeoidi tömänäni tömengä ingante waa adänipa. Ïninque Wengonguï anquedo teiyë waëmö ïnongä inte weetë Codönedio ingante, Bitö wadäni ïnänite ämi gote Pegodo ingante äñete poncedänimpa. Tömengä ïñömö bitö weca pöninque apënecä ëñencebiimpa, angä ëñente wedinque Codönedio weetë mönitö ïmönite da pönongä pömöni ae. 
Ante apënedäni ëñëninque Pegodo angä pö guiite tömengä weca owodänitapa. Ïïmö ate Pegodo tömënäni tönö tao goyongante Cope ïñömö quëwente në pönënäni ince pancadäniya godongämë tao wade godänitapa. 
Mänömaï godinque Pegodo ïñabe weengä Tetadea pongantapa. Codönedio guiquënë, Oo ponguingä, ante pönëninque tömengä guiidënäni tönö tömengä ëmigoidi ïnänite do äñecä ponte godongämë ongönänitapa. 
Ïninque Pegodo ïñömö oncönë pö guiice ceyongä Codönedio weetë oncodo tao bee tëninque, Æ, bitö Wengonguï anquedo ïnömi ïmipa, ante baï cedinque ede weente Pegodo önöwa gäänë guidömëmë ñongengä. 
Adinque Pegodo wee äninque, —Ïñempa bitö waobi ïmi baï botö adobaï waobo ïnömo ïmopa. Ængë gantibi, äninque Pegodo angä engë ganticantapa. 
Ayë Codönedio tönö guëa tededinque Pegodo oncönë guiite ayongante nanguï ïnäni godongämë më ongönäni. 
Adinque tömënäni ïnänite, —Mïnitö do ëñëmïnipa. Oodeoidi ïnömöni inte mönitö Möitee wodi nänö wee angaïnö ante Ao ante ëñente cemönipa. Ïninque, Oodeo ïnämaï ïnäni tönö godongämë cedämaï incemïnimpa, ante ayë, Tömënäni weca go guiidämaï incemïnimpa, ante mönitö ëñengaïnö ante cemönipa, ante mïnitö do ëñëmïnitawoo. Incete Wengonguï weetë botö ïmote ïïmaï ante odömongantapa. Bitö, Baacä awedö, ante tedete baï waocä ingantedö ante tededinque, Wentamö mongengampa, ante änämaï incebiimpa. Ayë, Önonganque ingampa, ante änämaï incebiimpa, ante Wengonguï botö ïmote do odömongä atabopa. 
Äñete pönäni ate botö, Wengonguï mänömaïnö ante odömongä atabopa, ante pönëninque ee pontabopa. Ïninque quïnante botö ïmote aa pemïnii, ante ëñencete ante webopa. 
Äñongante Codönedio weetë, —Do mëönaa go mëönaa ïñonte botö tömëmo oncönë cënämaï inte Wengonguï ingante apënetabopa. Botö mänömaï ñöwo baï ede weicä apëneyömo onguïñengä weocoo näämenta pönï mongengä ponte botö weca a ongongä atabopa. 
Ayë botö ïmote apënedinque, “Codönedio, bitö Wengonguï ingante apënebitawo, angantapa. Mänïnö bitö apënedö ante Wengonguï do ëñengantapa. Ömepodäni wewënäni quï, ante bitö godömitawo. Mänïnö bitö godönö ante adinque Wengonguï cöwë pönengampa cebii. 
Ñöwo ämi Cope gote Timönö Pegodo näni änongä ingante äñete poncedänimpa. Tömengä wacä Timönö ëmontai në amïnengä weca gäwapentibe wedeca owocampa.” 
Angä ëñëninque botö weetë bitö ïmite ante, Äñete pöedäni, antabopa. Ñöwo bitö do pömi waa abopa. Ïninque ñöwo ïñömö Wengonguï ayongä tömämöni godongämë a ongöñömöni bitö, Wengonguï Awënë mönitö beyë ante bitö ïmite ebänö angää, ante apënebi ëñencete ante ongömönipa, angantapa. 
Codönedio mänömaï apënecä ëñëninque Pegodo ïïmaï ante apënecantapa. —Wengonguï, Adoyömö pönï ïmïnipa, ante tömämö ïmonte pönö adoyömö pönï cecampa, ante botö, Näwangä impa, ante ñöwo tece ëñëmopa. 
Ïninque ïïmeca quëwënäni ince wayömö wabeca wabeca quëwënäni ince ecänö Wengonguï ingante guïñente wedinque nö cete quëwëna ante adinque Wengonguï mäningä ingante Ao ante do engampa. 
Mänömaï cebopa, ante idegoidi ïnänite apënemïni ëñencedänimpa, ante Wengonguï mönitö ïmönite da godongä gote ïïmaï ante apënemöni ëñënänipa. Tömäme quëwëmö ïñömonte mönö Teiyë Awënë ïñömö Itota Codito ingampa. Tömengä waa pönï pönö cecä beyenque Wengonguï piyënë nänö cegaïnö ante watapë möni apënedö impa. 
Wäö wodi, Æpënë mönö guidongëimpa, ante apënecä ëñënäni ate Itota Codito ïñömö Gadideabe ïñömö mä cedinque Oodeabe tömäo cegonte ebänö cegacäï, ante do ëñëmïnipa. 
Ïïmaï ingatimpa. Wengonguï tömengä Önöwoca ingante angä Itota Näatadeta në quëwengaingä baonga weë guiigacäimpa. Weë guiicä ate Itota tëï pïñente entawëninque wayömö wayömö gote tömäo cegöninque waa cegacäimpa. Ede Wengonguï tömengä tönö godongämë quëwente cecä beyë Itota ïñömö, Wadäni wëne angä ëñëninque goti winte baï wewënänipa, ante adinque wëneidi ïnänite angä tao godänitapa. Ayë wadäni wëne wëne inte weyönänite tömengä godö cecä ate ede waa ïnäni bagadänimpa. 
Pabodo mänömaïnö ante godömenque apënecantapa. “Oodeoidi öme cegöninque ayë Eedotadëë ïñömö quëwëninque, Itota Codito ebänö cegacäï, ante në adïmöni inte mönitö ïñömö mänïnö tömänö ante në apënemöni ïmönipa. Tömengä ingante awë ñenquedïmë cete godö wënönäni wengacäimpa. 
Incete Itota do wëningä inte mëönaa go adoöneque öñongante Wengonguï angä ñäni ömëmonte mïingä inte edonque pönï a ongongä agadänimpa. 
Wïï tömänäni adänitapa. Pancamöniya atamönipa. Itota ñäni ömëmongä ate tömengä tönö në godongämë cente bedïmöni ïñömönite Wengonguï, Mänimpodänique Itota mïingä ongongä ingampa, ante në adïnäni inte në apënedäni incedänimpa, ante mönitö ïmönite apente engacäimpa. Mönitö adomönique tömengä ingante atamönipa. 
Ayë mönitö ïmönite äninque Wengonguï, Mïnitö ïñömö do ëñënïmïni inte në apënemïni badinque waodäni ïnänite mänömaïnö ante apënedinque ïïmaï ante apënecemïnimpa. Mïï quëwënäni ïnänite do wënïnäni ïnänite Itota Codito ïñömö ede tömänäni ïnänite ede në apente anguingänö anguënë, ante apënemïni ëñencedänimpa, ante Wengonguï mönitö ïmönite angacäimpa. 
Ayë, Mönö Codito poncecäimpa, ante do ëñengaïnäni inte tömänäni Wengonguï beyë adoyömö apënegadänimpa. Tömënäni, Codito ingante në pönënäni wëne wëne näni cedö ante adocä Codito ëmöwo beyenque Wengonguï pönö waadedinque ñimpo cecä quëwencedänimpa, ante doyedë apënegadänimpa,” ante Pegodo Codönedioidi ïnänite apënecä ëñënänitapa. 
Pegodo mänïnö ante tece apënecä ëñëë cöñönänite Wengonguï Teiyë Waëmö Önöwoca tömënäni tömänäni baonga weë guiicantapa. 
Pegodo tönö godongämë pönïnäni guiquënë në pönënäni ïnäni incete, Mönö ëö togente quëwengëimpa, ante në änönäni ingadänimpa. Ïninque tömënäni, Oodeoidi ïnämaï ïnäni ïnänite Wengonguï Teiyë Waëmö Önöwoca do weë guiicampa, ante adinque ede guïñente wedänitapa. 
Ede Codönedioidi Wengonguï Önöwoca ingante ëwocadinque wadäni näni tede baï wadäni näni tede baï ïñontobë apënedinque Wengonguï ingante waa adinque waa todäni ëñente wedinque oodeoidi mänömaï guïñente wedänitapa. 
Adinque Pegodo tömengä tönö në pönïnäni ïnänite, —Tömënäni mönö baï Wengonguï Teiyë Waëmö Önöwoca do ënïnäni ïnänite adinque tömënäni, Æpënë guidömi guiiboe, äñönänite mönö edö cete wee anguïï. 
Äninque Pegodo angä ëñëninque tömënäni Itota Codito ëmöwo apënedinque epënë guidönäni guiidänitapa. Æpënë në guiidënäni ïñömö ayë Pegodo ingante, Tëöne mönitö weca quëwencebiimpa, änäni Ao ante quëwengacäimpa. 
﻿Oodeoidi ïnämaï ïnäni ince Wengonguï nänö änö ante do Ao ante ëñënänipa, ante wadäni Oodeabe tömäo cegonte tededänitapa. Ïninque Itota nänö da gogaïnäni tönö wadäni në pönënäni tönö mänïnö ante do ëñënänitapa. 
Ïninque Pegodo Eedotadëë ïñömö eite quëwëñongante në pönënäni ince pancadäniya, Mönö ëö togengëimpa, ante në änönäni inte tömengä ingante pïïninque, 
ïïmaï ante änänitapa. —Quïmë bitö togënämaï ïnäni weca ince go guiidinque cëmitapa töö. 
Äñönänite Pegodo, Æbänö cete ï, ante adodö adodö ante apënecä ëñënänitapa. 
—Botö Cope näni quëwëñömö gote quëwëninque Wengonguï ingante apënedinque cewënente ongöninque wïïmonte baï atabopa. Wïïmonte baï ayömote weocoo ñënencoo möincoo baï ëmënecoo yao ëmënecoo yao oncönete baï öönedë ïnö pede weënonte baï ayömote botö weca weë wäï wocë atabopa. 
Wäï wocëñö botö acete ante guiimö ayömo babeidi baï ïnäni inte ocaguï mongënäni, ëmontaique mongënäni, öömä ëmënäni yemïñencoo ïnö ongönäni baï atabopa. 
Ayë wacä botïmote, “Pegodo, engë gantidinque wënonte cëe.” 
Angä ëñëninque botö, “Awënë ëñëmi. Baacä ingä änewëë. Näwäaquingä ïnämaï ïñongante cöwë cënämaï ïmoï ae.” 
Ante weyömote öönedë apënecä botö në ëñëningä godömenque äninque, “Wengonguï nänö edemö mënongadongä edö cete baacä ämii.” 
Äninque tömengä weetë weetë mempoga go adopoque adodö angä ate ñënencoo baï adodö öönedë ingë ei atabopa. 
Mänïñedë Tetadea në quëwengä da pönongä pöninque onguïñënäni mengäa go adocanque botö ïmote ante diqui mincete ante botö owocö boyë tece pöninque në gongënänitapa. 
Ayë Wengonguï Önöwoca ince botö ïmote angä ëñëninque botö, Wadäni ïnänipa, ante pïïnämaï ïmo inte guïñënämaï tömënäni tönö ee gotabopa. Ayë botö tönö ïïnäni ïñömö tei ganca ïnäni mänimpodäni godongämë godänitapa. Gote ayömöni, Codönedio oncö impa, ante adinque go guiitamönipa, ante Pegodo apënecantapa. 
Ayë, Go guiite ëñëñömönite Codönedio ïñömö, Æbänö cetimpa, ante apënedinque mönitö ïmönite ïïmaï ante apënecantapa. Botö oncönë Wengonguï anquedo a ongongä atabopa. Ayë botö ïmote äninque anquedo ïñömö, “Bitö Cope ïñömö ämi wadäni gote Timönö Pegodo näni änongä ingante äñete poncedänimpa. 
Tömengä pöninque, Mïni quëwencabo ebänö cete wënämaï quëwenguïmïnii, ante bitö ïmite apënecä ëñencebiimpa.” Mänömaïnö ante Wengonguï anquedo apënecä ëñente cetabopa, ante Codönedio mönitö ïmönite apënecä ëñentamönipa. 
Mäninganca apënedinque Pegodo ïïmaï angantapa. “Wengonguï Teiyë Waëmö Önöwoca mä pöninque mönitö ïmönite nänö guidö baï ñöwo ïñömö botö tece apënece ceyömo adocä ede tömënäniya adobaï weë guiicantapa. 
Ïninque botö, Mönö Awënë Itota ebänö angacäï, ante adodö ante pönentabopa. ‘Wäö wodi ïñömö epënë guidongacäimpa. Wengonguï Teiyë Waëmö Önöwoca guiquënë mïnitö baonga pö guiicecäimpa,’ ante Itota do apënegacäimpa, ante botö önöwënenque pönentabopa. 
Ayë, Mönö Awënë Itota Codito ingante wede pönëmöni ate Wengonguï tömengä Teiyë Waëmö Önöwoca ingante da pönongä entamönipa. Ñöwo tömënäni adobaï wede pönënäni ate Wengonguï mönitö ïmönite nänö da pönongaingä ingante tömënäniya adobaï da pönongä ënänipa, ante pönentabopa. Mänömaï cecampa, ante pönëninque botö, Ædö cete Wengonguï ingante Baa anguïmoo.” 
Ante Pegodo, Æbänö cetimpa, ante tömänö ante edonque apënecä ëñëninque tömënäni weetë, Mönö edö cete godömenque pïinte anguïï, ante piyënë cete apënedänitapa. —Ñöwo idewaa ämönipa. Wadäni oodeoidi ïnämaï ïnäni ince mönö baï, Idewaa wëne wëne cete awedö, ante guingo imonte wedäni ate Wengonguï pönö waadete cecä ate quëwënänipa, ante ñöwo tece mä ëñëmönipa, ante todinque Wengonguï ingante ede watapë apënegadänimpa. 
Mäningä Etebä wodi ingante wënöninque oodeoidi godömenque wadäni në pönënäni ïnänite wëne wëne togente pänäni wedinque në pönënäni ïñömö wodii wïnöninque näwë gote Pënitia ganca Tipidebe ganca Antioquiya ganca godänitapa. Godinque tömënäni, Itota Codito ebänö cegacäï, ante oodeoidique ïnänite apënedinque wadäni ïnänite apënedämaï ingadänimpa. 
Incete Tipidebe ïñömö quëwënäni tönö Tidënebe ïñömö quëwënäni pancadäniya Antioquiya ïñömö godinque guidiegoidi ïnänite adobaï Itota Codito ingantedö ante watapë apënedäni ëñënänitapa. 
Ïninque mönö Awënë tömënäni tönö godongämë cecä beyenque nanguï ïnäni tece pönëninque tömengä gämënö pönänitapa. 
Mänömaï pönënänipa, ante tededäni ëñëninque Eedotadëë ïñömö Codito ingante näni godongämë pönencabo ince Bedënabee ingante, Bitö Antioquiya ïñömö godinque ate pöe, änäni. 
Mänïñömö gote pöninque Bedënabee ïñömö, Antioquiya ïñömö quëwënäni ïnänite Wengonguï waadete pönö cecampa, ante adinque nanguï todinque tömänäni ïnänite, Mïnitö mïmöno wede pönëninque mönö Awënë mïñë cöwë quëwëedäni, ante nanguï angantapa. 
Bedënabee ïñömö Wengonguï Teiyë Waëmö Önöwoca ingante ëwocadinque në wede pönengä ïnongä inte në waa cecä ïnongäimpa. Ïninque tömengä apënecä ëñëninque tömënäni nanguï ïnäni mönö Awënë gämënö pongadänimpa. 
Bedënabee weetë Taodo ingante diqui mincete ante Tadoto ïñömö gote, 
adinque tömengä ingante Antioquiya ïñömö ente pongantapa. Pöninque adoque wadepo quëwëninque tömënäni Codito ingante në tee empote quëwencabo tönö cöwë godongämë ponte apënedinque nanguï ïnäni ïnänite odömonte apëneda ëñënänitapa. Ayë Antioquiya ïñömö quëwënäni Codito ingante në tee empote quëwënäni ïnänitedö ante apënedinque, Coditoidi ïnänipa, ante mä pemöninque apënedönänimpa. 
Ayë Wengonguï beyë në apënedäni pancadäniya mänïñedë Eedotadëë quëwëninque Antioquiya pönänitapa. 
Tömënäni näni Wengonguï beyë apëneincabo ince adocanque Agabo näni änongä ïñömö Wengonguï Önöwoca ingante ëwocate apënedinque, Mönö waocabo quëwëñömö tömäme cenguï oo de ba adinque mönö gëwente wequïmämo baquïnö anguënë, ante angacäimpa. Ïninque ïincayë ate Codaodio Awënë ingäñedë Agabo nö nänö änïnö baï do batimpa. 
Ba adinque Antioquiya näni pönencabo godongämë pönëninque, Mönö tönïñadäni ïñömö Oodeabe quëwëninque ede tepempo gëwente wedänipa cemöö. Tömënäni beyë mönö godonte ëinta pede godöninque adocanque eyepë inte nänö godonganca wacä eyepë inte nänö godonganca godongëimpa, ante godongämë Ao änänitapa. 
Äninque eyepë pede pönöninque Bedënabee tönö Taodo ïnate, Ænte mäo godinque në pönënäni ïnänite në aadäni në Picënäni nempo pede godömïna encedänimpa, ante da pönönäni ente gote godöna engadänimpa. 
﻿Mänïñedë Codito ingante näni godongämë pönencabo ïñönänite awënë odeye Edode ïñömö pancadäniya ïnänite wëne wëne cecete ante angä bei ongonte engadänimpa. 
Mänömaï cedinque tömengä angä ëñëninque Wäö tönïñacä Tantiago ingante yaëmenca wënönäni wengacäimpa. 
Tantiago wodi mänömaï wengä adinque oodeoidi todäni ate wedinque Edode, Godömenque cebo ate nanguï todinque botö ïmote waa acedänimpa, ante cedinque Pegodo ingante adobaï bei ongongantapa. Ede päö yede empoquï ömemö ï näni ëëmë ceyedë mänïñedë tömengä ingante bei ongonte engantapa. 
Mänömaï ëninque Edode ïñömö, Oodeoidi Patowa ëëmë ïinque bedäni ate botö Pegodo ingante ente tadonte tömänäni ayönänite apente anceboimpa, ante pönëninque tömengä ingante tee mönecantapa. Tee mönedinque Edode godömenque angä ëñëninque tontadoidi mengäa go mengäa näni cabo pö wee wänonte goyönäni wacabo adopodäni pö wee wänonte godönänimpa. Mänömaï wacabo pö wacabo pö cedinque mencabodäniya go mencabodäniya weetë weetë ponte wee wänonte godönänimpa. 
Ïninque Pegodo ayë tee mönete ongönongäimpa. Incete tömënäni Codito ingante godongämë näni pönencabo Wengonguï ingante tömengä beyë cöwë nanguï apënegadänimpa. 
Pegodo ingante tontadoda mënaa tönö ëmencaipo ëmencaipo yaëmengö tëï goti wincapodäni weyongante wada odemö cöwë wänö cönönaimpa. Ïninque Edode tömengä nänö apente anguïöne ado woyowotë Pegodo mänömaï goti winte wedongä inte mö ñongantapa. 
Ïñontobë Wengonguï Awënë nänö da pönöningä anquedo a ongongantapa. Tee mönete oncönë ñäö gongentapa. Pegodo mö ñöñongante Wengonguï nänö da pönöningä ïñömö ëmetë ïnö tao cedinque, “Pegodo, ñäni ömëmonte quingë engë gantibi.” Äñongä daagömë näni tëï wïnï ince tömenque ñïmence të weengatimpa. 
Ayë, “Bitö weocooga pacadeyenta pacadeyente awencata wëwabi.” Angä ëñente cecä adinque Wengonguï anquedo godömenque, “Yacoo wïni caadinque botö mïñë pöe.” 
Angä ëñëninque Pegodo, Awii cemonte awedö. Anquedo dice ponte cecää. Mänömaï ponte cecampa, ante botö wïïmonte baï aboimpa, ante wawique pönengä incete anquedo mïñë tee empote tao gocantapa. 
Mänömaï tao godinque guiicönë në wänöna ongöñöna wodo tebë tao godinque yabecönë tamongademö në wänöna ongöñöna wodo tebë tao godinque yaëmëwë odemö tömënäni quëwëñömö ante näni tao goquïnemö ganca pönatapa. Mänïnemö ganca ponte ongöñöna yaëmëwë odemö ince tömenque ë ënete bayö tao godinque taadö adodonque cegöna ate anquedo ïñömö ingë gocä ate Pegodo guiquënë adocanque a ongongantapa. 
Adoboque a ongömopa, ante wedinque tömengä weetë nämä pönengä badinque, “Æ. Näwangä ince do tate ëñëmopa. Edode nempo wewëninque botö oodeoidi näni pïïnö wequënëmo ïmo adinque Wengonguï angä ëñëninque tömengä anquedo ponte botö ïmote gä pe empote ö engä ate aamö cebopa, ante tece pönëmopa.” 
Ante pönente wedinque Pegodo wade godinque Wäö Mäadoco näni änongä tömengä badä Mäadiya oncö boyë ponte në gongengantapa. Mänincönë wadäni në pönënäni ince do pöninque Wengonguï ingante godongämë apënee cönönänimpa. 
Pegodo ïñömö yabedemö ongonte aa peyongä baquecä në ëacä ingante në cecä inte tömengä ëmöwo Adoda ïñömö ëñencete ante pongantapa. 
Ponte ëñëñongä Pegodo ince aa pecä ëñëninque watapë tote wedinque tömengä wïï pönëninque odemö wi ënedämaï pogodo gote ede wade guiidinque, Pegodo ince oncodo a ongongä tamëñedäni. 
Ante apënecä ëñëninque tömënäni weetë, —Adoque antedö amïni. Ante weyönäni tömengä, Näwangä impa, ante ancaa angä ëñëninque tömënäni, —Wa. Pegodo ingante në aacä anquedo ïmaingampa. 
Ante tedeyönäni Pegodo ïñömö ayë aa pete ongönongäimpa. Ayë ponte wi ënete ayönäni Pegodo ingante adinque ancai guïñente wedänitapa. 
Tömengä weetë, Apocënë ïedäni, ante önompocaque compo cecä adinque pe wëëneyönäni tömënäni ïnänite apënecantapa. Botö tee mönete weyömote Wengonguï ebänö pönö cecä ate tate pömoo, ante tömänö ante adodö ante apënedinque, —Botö apënebo mïni ëñënö ante mïnitö weetë wacä Tantiago ingante apënedinque wadäni mönö tönïñadäni ïnänite apënemïni ëñencedänimpa. Äninque Pegodo wayömö wade gocantapa. 
Ïïmö wëñö ñäö bayonte tontadoidi guiquënë, Pegodo edönö gote de angää, ante nanguï Ye ye ante cedänitapa. 
Mänömaï cetimpa, ante apënedäni ëñente wedinque Edode angä diqui diqui mïñönäni Pegodo ayë de angantapa. Ïninque në wee wänönïnäni ïnänite Edode, Æbänö cetïï, ante ancaa angä wedinque tömënäni, Mönö edö cete anguïï, ante weyönänite tömengä wadäni ïnänite angä capo wënönäni wengadänimpa. Edode tömë Oodeabe wade tao godinque Tetadea gote quëwengacäimpa. 
Tido ïñömö quëwënäni tönö Tidöö ïñömö quëwënäni ïnänite awënë Edode wodi mänïñedë ënogate enguï bacä adinque tömënäni weetë godongämë pönente Ao äninque Edode weca apënece pönänitapa. Tömënäni, Mönö ïñömö awënë odeye Edode öme quëwënäni pönönäni ëninque mänïnonque cente quëwëmompa, ante wedönäni inte tömengä ingante, Bitö pïïnämaï inte piyënë cebi quëwëmönie, ante ancete ante pönänitapa. Pöninque tömënäni Edode oncönë owodäni ïnänite në aacä Bodato ingante waa cedinque tömengä ingante änäni Ao ante tömengä weetë Awënë Edode ingante tömënäni beyë apënecä ëñengacäimpa. 
Edode ïñömö, Ïïöne ba ate botö ponte apëneceboimpa, ante tömengä nänö änïöne ïinque ba ate tömengä awënë weocoo waëmoncoo wëñate pöninque awënë nänö apente ante contaimpaa të contadinque tömänäni ayönäni tömënäni ïnänite apënecantapa. 
Apënecä ëñëninque tömänäni Ye ye äninque, “Wïï waocanque tedecä ëñëmompa. Wengonguïidi näni tedepämo baï tedecä ëñëmompa.” 
Ante Ye äñönäni Edode wodi weetë, Näwä Wengonguinque në waa cecampa, ante anguënengä incete änämaï pe wëënecä adinque tömengä ingante Wengonguï anquedo weetë godö cecä ate ayago cë ëmëwo wengacäimpa. 
Incete Wengonguï nänö angaïnö ante mänïñedë wayömö mäo wayömö mäo apënedäni ëñëninque nanguï ïnäni mönö Awënë ingante në wede pönënäni badänitapa. 
Bedënabee tönö Taodo ïñömö Eedotadëë ïñömö godinque tömëna näna cequënënö tömänö ïinque cedinque wade godinque Wäö Mäadoco näni änongä ingante tömëna tönö ëninque adodö godänitapa. 
﻿Antioquiya ïñömö Itota Codito ingante näni godongämë pönencabo ïnönäni ïñömö pancadäniya Wengonguï beyë në apënedäni ïñönäni pancadäniya guiquënë në odömonte apënedäni ïnönänimpa. Bedënabee tönö wacä Timönö Nëegodo näni änongä ïnönaimpa. Tidënebe në quëwëningä Dotio ïnongäimpa. Pancabaa awënë Edode tönö godongämë në pedingä Mänäënë tönö Taodo ïnönaimpa. Mänimpodäni ingadänimpa. 
Ïninque tömänäni godongämë mönö Awënë ingante, Teiyë Waëmö ïmipa, ante watapë apënecete ante cënämaï apëneyönänite Wengonguï Teiyë Waëmö Önöwoca ince ïïmaï angacäimpa. “Bedënabee tönö Taodo mïnitö tönö në ceda ïñönate ämïni botö beyenque cedinque nänënë godinque botö änïnö ante cecedaimpa,” angacäimpa. 
Ïninque ïinque cënämaï inte apënedinque tömënäni Bedënabee tönö Taodo ïnate gampocadinque Wengonguï ingante apënedinque änäni ate wade gogadaimpa. 
Bedënabee tönö Taodo ïñömö Wengonguï Teiyë Waëmö Önöwoca mänömaï angä godïna inte Tedeotia ïñömö wei wipodë ñënempodë go guiidinque wogaa godinque wää tëïwënë Tipidebe näni äme godatapa. 
Tadamïna näni quëwëñömö pöninque oodeoidi odömöincönë wacönë go guii wacönë go guii cedinque Wengonguï nänö apënedö ante nöingä apëneda ëñengadänimpa. Ayë Wäö tömëna mïñë godinque tömëna beyë në cecä ïnongäimpa. 
Mänömaï wää tëïwënë teceguedë wodo tebë cegöninque yecado godinque Papo näni quëwëñömö ganca pönänitapa. Pöninque tömënäni wacä idö tömengä ëmöwo Baditota ingante mämö bee tënänitapa. Tömengä ïñömö oodeocä ïnongä inte, Wengonguï beyë në apënebo ïmopa, äninque në babe änongä ïnongäimpa. 
Tömengä wää tëïme awënë Tedeguio Pabodo näni änongä tönö godongämë në cedongä ïnongäimpa. Awënë Tedeguio guiquënë në ocai encadongä inte Wengonguï nänö änö ante ëñëïnente wedinque Bedënabee tönö Taodo ïnate äñete mämongä pönatapa. 
Tömëna ponte apëneyönate idö Baditota guiquënë guidiego tededö Edïma näni änongä ïnongä inte ede, Awënë në pönengä badämaï incecäimpa, ante wee cecete ante pïinte cecantapa. 
Ïninque Taodo Pabodo näni änongä ïñömö Wengonguï Teiyë Waëmö Önöwocaque ëwocadinque idö ingante gomö adinque, 
tömengä ingante angantapa. —Bitö ïñömö wëne awënë nänömömi baï ïmidö anguënë. Ïñempa, Wadäni quïëmë nö impa, ante oda cecedänimpa, ante bitö pïinte pönëwënonque entawëninque bitö në babe cedömi ïmipa töö. Wengonguï nänö töïnö ponguïnö ante idiquibë bacëimpa, ante bitö epogamë ince cebii. 
Ñöwo ïñömö Wengonguï Awënë në pïñengä ïnongä inte bitö ïmite pancecäimpa. Tömengä pönö gampomongä ate bitö babetamömi badinque nenque ñäö tamönö wantepiyë tömengä nänö änimpoga adämaï incebiimpa. Äñongä boguïmä baï do weë ïninque wëmö ëmöninque Edïma Baditota näni änongä gampo gampo cedinque, Æcänö botö ïmote töö ëmente mäoda goquïmoo, ante diqui diqui mingantapa. 
Mänömaï bacä adinque wää tëïme awënë weetë Wengonguï Awënë ingantedö ante ïñäna näna odömonte apënedö ante pönente guïñente wedinque në pönengä bagacäimpa. 
Pabodoidi ïñömö Papo ïñömö wade godinque wipodë ñënempodë wogaa taodinque Pampidiabe pöninque Pedegue ïñömö ti weëñönäni Wäö weetë adodö Eedotadëë gocete ante tömëna ïnate ëmö cete wade gogacäimpa. 
Tömëna weetë Pedegue wade godinque Pitidiabe pöninque Antioquiya näni quëwëñömö pönatapa. Ayë tömënäni guëmanguïöne ïinque bayö oodeoidi odömöincönë pö guiite të contadatapa. 
Të contate a cöñöna Möitee wodi nänö yewëmongainta adinque Wengonguï beyë në apënegaïnäni näni yewëmongainta ate apënedänitapa. Ayë mänïñömö awënëidi ïñömö tömënäni weca ongongä adocanque ingante apënedinque, —Bitö ñöwo pöna ïnate mäo äninque ïïmaï apënecebiimpa, Ïñäna, möni tönïñamïna ëñëmïna. Ïñömö ongönäni wampo pönëninque tëï gongente ongoncedänimpa, ante cedinque mïnatö edemö apënemïna ëñenguïnänii, ante ämi apënebaïnapa. 
Änäni ëñente mäo angä ëñëninque Pabodo ïñömö engë gantidinque önompoca compo compo cedinque tömënäni ïnänite apënecantapa. —Mïnitö, pancamïniya idegoidi ïñömïnite pancamïniya wamïni ince, Näwä Wengonguï ïnongä ingampa, ante në guïñente wemïni ïñömïnite botö tömämïni ïmïnite apënebo ëñëedäni. 
Idegoidi, mïnitö ïmïnite täno apënebo ëñëedäni. Mönö idegocabo Wengonguï ince mönö mëmëidi ïnänite apente engä ate wadäni nëme Equitobe ïñömö quëwëñönänite tömengä pönö cecä ate tömënäni teiyënäni yebengadänimpa. Ayë Wengonguï tëï pïñënongä inte ingë ëmëninque töö ëmente mäocä wade gogadänimpa. 
Godinque tömënäni coadenta wadepo mänimpoga önömeca cegöninque ebämë wëne wëne cete quëwënäni ate wecä incete tömengä pänämaï inte ata cepote ente mäocä gogadänimpa. 
Ayë wadäni Cänaäme quëwënäni önompo ëmempoque go mencabodäniya ïñönänite wido cedinque Wengonguï, Tömënäni öme ïnï mïnitö öme weetë bacëimpa, ante mönö wëmëidi ïnänite pönongä engadänimpa. 
Ede coatodo tiento tincoenta wadepo mänimpoga wabeca quëwënäni ate mänïñedë ate Wengonguï, Mïnitö öme, äninque mönö wëmëidi ïnänite pönongä ëninque quëwengadänimpa. Ante apënedinque Pabodo, Idegoidi dodäni ebänö cegadänii, ante godömenque apënecantapa. “Mänïmeca ponte wantepiyë quëwënäni ate pancadäniya në apente änäni ïñönänite Wengonguï angä ate adodäni awënëidi baï badinque wayedë wacä adocanque wayedë wacä adocanque wayedë wacä adocanque aagadänimpa. Tämoedo Wengonguï beyë në apënecä nänö ponte apëneganca mänïnänique aagadänimpa. 
Ïincayë ate mönitö dodäni ïñömö Wengonguï ingante apënedinque, Bitö adocanque ingante ämi ate tömengä teiyë awënë bacecäimpa, ante ancaa änäni ëñente wedinque tömengä weetë Beencamïnö wodi pëingä ince Tite wengä Taodo ingante angä bagacäimpa. Teiyë awënë badinque tömengä coadenta wadepo mänimpoga ïñonte aagacäimpa. 
Ayë ate Wengonguï weetë, Idewaa, ante Taodo wodi ingante wido cedinque Dabii wodi ingante weetë angä teiyë awënë bagacäimpa. Adocä Dabii ingantedö ante apënedinque Wengonguï, Botö waa pönï entawëmo baï Yete wengä Dabii ïñömö adobaï entawengä abopa. Tömengä ïñömö botö änö baï ede tömänö cequingä ingampa, ante apënegacäimpa.” 
“Wengonguï doyedë, Codito engä beyenque idegoidi quëwencedänimpa, ante do nänö angaïnö baï ñöwo cedinque adocä Dabii pëingä Itota Codito ingante da pönongä pongacäimpa. 
Itota ayë pönämaï ïñongä Wäö wodi idegoidi tömänäni ïnänite apënedinque, Mïnitö, Idewaa wëne wëne cete awedö, ante Wengonguï gämënö wade pöninque epënë guiiedäni, ante apënecä ëñengadänimpa. 
Ayë adocä Wäö ince, ‘Botö ebodö ïmoo, ante pönëmïni. Mïnitö pönënö baï wïï ïmopa. Botö do pönïmo ïñömote mïni në pönënongä ïñömö ayë poncecäimpa. Tömengä ingante adinque botö waëmö ïmopa diyë tömengä awencata godö ñï cequïmoo.’ Ante Wäö tömengä nänö cequënënö wodo ïinque ceyedë apënegacäimpa.” 
Ante apënedinque Pabodo godömenque apënecantapa. “Ïñänäni, pancamïniya Abadäö wodi pëïmïni ïñömïni pancamïniya wamïni ince Wengonguï ingante guïñëmïni ïñömïni ede botö tömämïni ïmïnite apënebo ëñëedäni. Mänïnö, Codito engä beyenque quëwencemïnimpa, ante Wengonguï tömämö beyë pönö apënegacäimpa. 
Eedotadëë quëwënäni tönö tömënäni awënëidi ïñömö, Itota ecänö ingää, ante pönënämaï ingadänimpa. Ïninque guëmanguïöne ïñö guëmanguïöne ïñö Wengonguï beyë në apënegaïnäni näni yewëmongainta cöwë adäni incete tömënäni, Itota nänö wenguinque wëne wëne cecä ingampa töö, ante babe ante apente änewëninque ede dodäni näni yewëmonte angaïnö baï ïinque cedänitapa. 
Tömënäni, Itota nänö wenguinque ebänö wentamö mongengää, ante cöwä ayönäni ede de ampa. Ante wedinque awënë Pidato ingante apënedinque tömënäni, Itota ingante ämi wënönäni wengäe, ante ancaa änäni ëñëninque Pidato Ao angä wënönäni wengacäimpa. 
Ïninque Itota ingante awäa timpote wënöninque tömënäni dodäni tömengä ingante ante näni yewëmonte angaïnö baï tömänö ante ïinque cedänitapa. Mänömaï cedäni ate wengä ate tömënäni änäni ate tömengä mïñë godïnäni weetë tömengä nänö ongöwäa pede empodinque önompo o togempote wei önöwa o togëwadinque pede weënöninque ede ente mäo daga wengadänimpa.” 
“Incete Wengonguï guiquënë do wëningä ingante, Ñäni ömëmöe, angä ñäni ömëmonte quëwengampa. 
Ñäni ömëmöninque tömengä tëöne ïñonte pö pö cedinque a ongöñongante ede tömengä tönö wëënëñedë Gadideabe quëwëninque Eedotadëë ïñömö në pongaïnäni ïñömö ede tömengä ingante weetë adänitapa. Ïninque tömënäni ïñömö në adïnäni inte waodäni ïnänite, Itota näwangä ñäni ömëmonte mïingä quëwengampa, ante në apënedäni ïnänipa.” 
Ante apënedinque Pabodo, “Dodäni ïnänite Wengonguï, Mïnitö beyë botö cöwë pönö ceceboimpa, ante apënegacäimpa, ante ëñëmïnitawo. Mänïnö ante watapë nänö apënegaïnö ante mönitö ñöwo ïïmaï ante apënemönipa. 
Mänïnö tömengä dodäni ïnänite nänö angaïnö baï ñöwo tömënäni mömoidi beyë ïinque cedinque Wengonguï Itota ingante, Ñäni ömëmöe, angä ñäni ömëmongacäimpa. Tömengä ñöwo ïinque cecampa, ante Ämotamïni näni Angainta tänota gao weintaa Wengonguï beyë ïïmaï ante yewëmongatimpa. ‘Botö Wëmi ïnömi ïmipa. Ñöwoöne bitö Mempobo babopa.’ 
Ayë mänïnö, Tömengä Wengä do wëningä ïñongante Wengonguï angä ñäni ömëmöninque baö ñömäadämaï incecäimpa, ante pönëninque Itaiya wodi ïïmaï ante Wengonguï beyë ante yewëmongacäimpa. ‘Awënë Dabii wodi ingante apënedinque botö, Teiyë waëmö botö cedö baï cedinque cöwë edemö aate ceceboimpa, ante nö botö angaïnö baï cedinque mïnitö ïmïnite pönö adobaï ceceboimpa,’ ante Wengonguï angampa, ante yewëmongacäimpa. 
Ayë mänïnö ante wataa adobaï Wengonguï ingante apënete baï Dabii wodi yewëmongacäimpa. ‘Bitö ïmite në Cecä ïñömö bitö cedö ante cöwë cedongä inte wengä adinque bitö edö cete tömengä ingante ënämaï inte ee abi baö ñömäaquingää,’ ante yewëmongacäimpa.” 
“Awënë Dabii wodi guiquënë Wengonguï nänö änönö ante ëñëninque adoyedë quëwënäni beyë waa cedingä inte ede näñe wëninque tömengä mëmëidi weca eiyongä tömengä baö ïnï ñömente bagatimpa. 
Weetë Wengonguï, Ñäni ömëmöe, angä ëñente në ömëmongaingä ïñömö tömengä baö ñömäadämaï ingatimpa. 
Ïninque onguïñëmïni botö tönïñamïni ëñëedäni. Itota pönö cecä beyenque mönitö mïnitö ïmïnite apënedinque, Wëne wëne mönö cedö ante adinque Wengonguï pönö ñimpo cecä ate quëwëmompa, ante apënemöni ëñëmïnipa. Möitee wodi nänö wee angaïnö ante ëñente beyenque mönö ïñömö dice nö cete quëwëmö ïmongaa. 
Weetë mäningä onguïñengä ïñömö Itota ïñömö tömengä nö pönï nänö entawënö ante pönongä ente entawëmö beyenque mönö në pönëmö tömämö weetë Wengonguï ayongä ede nö cete quëwëmö ïnömö ïmompa. 
Ïninque Wengonguï beyë në apënegaïnäni ïïmaï ante näni apënegaïnö ante pönëninque mïnitö ïñömö, Mönitö ïmönite wïï bacëimpa, ante nämä wee aquënë quëwëedäni. Ïïmaï ante ede ämotamïni ante baï yewëmongadänimpa. 
‘Mïnitö në badete towëmïni inte cöwä aquënë quëwëedäni. Botö cebo adinque mïnitö ancai guïñente wecemïnimpa. Mïnitö ayë mïïmïni quëwëñömïni ede botö mä pönï ceceboimpa, ante pönëmïniyaa. Wengonguï mänömaï cececäimpa, ante edonque pönï apënedäni baï mïnitö weetë, Babe ancedö, ante wecedömïnimpa.’ Ante näni yewëmongaïnö ante adinque ede badete todämaï ïedäni,” ante Pabodo apënecantapa. 
Mänömaïnö ante ïinque apënedinque Pabodo tönö Bedënabee tömënäni odömöincönë ongonte oncodo tao goyönate Antioquiya ïñömö quëwënäni ïñömö, Wacä guëmanguïöne bayonte mïnatö ñöwoöne mïna apënedö baï godömenque apënemïna ëñencemönimpa, änänitapa. 
Ayë godongämë näni ponte ongönincabo tao goyönäni oodeoidi pancadäniya ayë oodeoidi baï në bagaïnäni adobaï Wengonguï ingante guïñente quëwënäni nanguï ïnäni ïñömö Pabodo tönö Bedënabee ïnate ede tee empote godäni. Adinque ïñäna weetë tömënäni ïnänite apënedinque, Wengonguï waadete nänö pönö cedönö ante pönëninque mïnitö cöwë ñimpo cedämaï tëï ongöninque ede waa quëwëedäni, ante nanguï apënedatapa. 
Ayë adoque Wengonguï itedë go ate tömënäni näni guëmanguïöne bayonte mänïñömö quëwënäni wodo tömänäni Wengonguï Awënë nänö änö ëñencete ante godongämë pönänitapa. 
Nanguï ïnäni mänömaï pönäni ate wedinque oodeoidi guiquënë pïinte badinque, Babe ante änewengampa, ante Pabodo ingante godö pïinte tedewënänitapa. 
Mänömaï tedewëñönänite Pabodo tönö Bedënabee weetë guïñënedämaï inte apënedatapa. —Mïnitö oodeoidi ïmïni inte ede täno ëñencemïnimpa, ante cedinque mönatö Wengonguï nänö änö ante ede mä apënedinque mïnitö ïmïnite täno apënequënëmöna intamönapa. Mïnitö ïñempa mïni cöwë wënämaï quëwenguïnö ante apëneyömöna mïni apente pangä wequinque ede Baa ämïnipa. Ante wemöna inte mönatö ñöwo ëmö cete godinque ede oodeoidi ïnämaï ïnäni weca ede apënece gomöna tamëñedäni. 
Mönitö Awënë ïïmaï ante mönatö ïmönate angacäimpa. “Quëwencemïnimpa, ante botö cegaïnö ante bitö inguipoga tömäme mäo apënedinque Oodeoidi ïnämaï ïnäni beyë tica ënente baï cecebiimpa, ante cedinque botö bitö ïmite da godömo apënece gocebiimpa.” Ante në apënegaingä inte Wengonguï mönatö ïmönate angä ëñente apënemönapa. 
Mänömaïnö ante apëneda ëñëninque oodeoidi ïnämaï ïnäni ïñömö, Awënë nänö apënedö waa ëñëmönipa, ante watapë apënedänitapa. Ayë mönö Awënë doyedë apënedinque, Mänimpodänique wede pönëninque cöwë wedämaï quëwenguïnäni incedänimpa, ante tömengä nänö në angaïnänique ñöwo pönënänitapa. 
Ïninque mönö Awënë tömengä nänö apënedö ante mäo apëneyönäni mänïöme tömäo quëwënäni ëñënänitapa. 
Oodeoidi guiquënë, Pabodo tönö Bedënabee ïnate mönö wido cecëimpa, ante cedinque ïïmaï cedänitapa. Onquiyënäni näni në waa adäni inte Wengonguï ingante guïñente quëwënäni ïñönänite tömënäni tönö onguïñënäni mänïñömö quëwënäni awënëidi baï inte ñënënäni ïñönänite oodeoidi, Badogaa, ante nanguï änäni ëñënänitapa. Oodeoidi nanguï änäni ëñente cedinque mänïnäni weetë Pabodo tönö Bedënabee ïnate togente päninque, Mönitö öme quëwënämaï, ante wido cedäni godatapa. 
Mänömaï cedäni godinque tömëna ïñömö, Mänïme näwate awedö, ante baï cedinque piwace piwace cedinque Icönio ïñömö gocete ante wade godatapa. 
Itota ingante në tee empote quëwënäni guiquënë watapë todäni badinque Wengonguï Teiyë Waëmö Önöwoca ingante ente ëwocadinque ede waa quëwengadänimpa. 
﻿Mänïï godinque Icönio näni quëwëñömö pöninque Pabodo tönö Bedënabee cöwë näna ceï baï cedinque oodeoidi odömöincönë go guiidatapa. Go guiite apëneyöna, Nö apëneda, ante pönëninque oodeoidi tönö oodeoidi ïnämaï ïnäni tönö nanguï ïnäni näni wede pönenguinque ëñënänitapa. 
Weetë oodeoidi ince pancadäniya në Baa änäni inte babe wapiticë apënedinque, Ïñäna në wëne wëne apëneda ïnate wïï ëñengëimpa. Ante tedewënäni ëñente wedinque wadäni oodeoidi ïnämaï ïnäni weetë pïinte badinque mönö tönïñada ïnate ante wïwa adänitapa. 
Incete ïñäna wantepiyë mänïñömö quëwëninque guïñënedämaï inte mönö Awënë beyë apënedatapa. Apëneyöna mönö Awënë ince, Pabodo tönö Bedënabee ïñömö botö pönö waadete cegaïnö ante në nö apëneda ïnönapa, ante wadäni pönencedänimpa, ante cedinque tömëna tönö godongämë cecä ate tömëna, Ate pönencedänimpa, ante mä cedinque bamönengë cedatapa. 
Mänömaï ceda incete mänïñömö quëwënäni pancadäniya, Oodeoidi baï pönëmönipa, äñönänite wadäni guiquënë, Itota da godongä në pöna baï pönëmönipa, ante pancadäniya wadö pancadäniya wadö cedänitapa. 
Ïninque oodeoidi tönö oodeoidi ïnämaï ïnäni tönö tömënäni awënëidi tönö godongämë pönëninque, Pabodo tönö Bedënabee ïnate mönö pïinte cedinque dicaca tacamö wencedaimpa. 
Ante Ao ante ceyönäni Pabodo tönö Bedënabee ïñömö, Mänömaï ante cedänipa, ante ëñente wedinque wodii wïnönatapa. Wodii wïnonte godinque Dicaöniabe pöninque tömëna Ditada näni quëwëñömö Dedebe näni quëwëñömö wayömö wayömö godinque, 
mönö Awënë ingantedö ante watapë mäo godömenque apëneda ëñënönänimpa. 
Mänïñömö Ditada ïñömö ede wacä cabëwaingä tömengä önöwa tipëwaa wëne wëne ëwacä ëñagaingä inte dao dao godämaingä pegaingä inte të contate a ongongantapa. 
A ongöñongä Pabodo ponte apënecä ëñëe congantapa. Pabodo weëmö adinque önöwënenque pönëninque, Ïingä nänö waa bawaquinque në pönengä ingampa, ante do pönente wedinque, 
tömengä ingante ogë tedete, —Ængë gantidinque adiyë gongëmi ämopa. Angä ëñëninque në cabëwaïningä ince quingë engë gantidinque dao dao gocantapa. 
Mänïñömö ongönäni guiquënë Pabodo mänömaï cecä ate wedinque dicaöniaidi tömënäni tededö yede äninque, —Ïñäna ïñömö wengonguïna ince waoda baï bate mönö weca weente ongöna abaimpa. 
Ante pönente wedinque Bedënabee ingantedö ante apënedinque, Mönö wengonguï Deoto ingänö anguënë, ante Deoto pönö pemöninque, Ïingä weetë në apënecä ingampa, ante pönëninque Pabodo ingante, Mönö wengonguï Edëme ingänö anguënë, ante pemönänitapa. 
Ayë tömënäni quëwëñömö yecado tömënäni wengonguï Deoto oncö mënonte ongönimpa. Deoto quï, ante në godongä ïñömö ede, Pabodo tönö Bedënabee në wengonguïna ïnapa, ante wapiticë pönëninque, Mönö wengonguïna quï, ante tömänäni tönö godonce cecantapa. Mänömaïnö ante cedinque tömengä näni que cedï ongai ente pöninque wagadaidi onguïñënäni ïnänite yabedemö ente ponte wënonce cecantapa. 
Mänömaï cecä ate wedinque në ponte apëneda Bedënabee tönö Pabodo ïñömö, Wïwa cemïnipa, ante baï cedinque nämä weocoo wänä ñëninque pogodo mämö nanguï ongönäni weca teceguedë në gongëninque, 
—Ïñänäni, quïmë quëwëmïnii. Mïnitö waomïni ïmïnipa, mönatö mïnitö baï adobaï waomöna ïmöna apa quëwëmïnii. Mönatö ïñempa watapë möna ëñënö ante apënecete ante pönïmöna inte mïnitö ïmïnite ïïmaï ante ämönapa. Ïincoo mïni waa adincoo ince ede, Önoncooque impa, ante adinque mïnitö mänincooque wido cedinque Wengonguï në Quëwengä gämënö pöedäni. Tömengä ïñömö ööne inguipoga gäwapentibe në badongaingä inte öönedë quëwënäni tömänäni inguipoga quëwënäni tömänäni gäwapäa quëwënäni tömänäni ïnänite në badongaingä Wengonguï ïnongä ingampa. 
Tömengä wëënëñedë tömäme quëwënäni nämä pönëninque näni goquïnonque ee acä gogadänimpa. 
Incete tömënäni ïnänite wïï ëmëwo ëmö cete gogacäimpa. Weetë ede, Wengonguï ebänö ingää, ante ëñencedänimpa, ante cedinque tömengä ñimpo cedämaï cöwë odömongacäimpa. Ede mïnitö ïmïnite pönö waadete cedinque Wengonguï cööne angä inguipoga weë ïninque incadepo incadepo cenguï eyepë pönongä cëninque mïnitö watapë todinque quëwëmïnipa. 
Mänömaïnö ante Pabodo tönö Bedënabee wee cecete ante apëneda ëñënäni incete godongämë ongönäni guiquënë, Mïnatö wengonguïmïna quï, ante cöwë pönoncemönimpa, ante wawique pönëninque cedänitapa. Wodo ede pönöñönänite ïñäna godömenque wee äna ëñëninque ñimpo cete wïï pönönänitapa. 
Ayë ate oodeoidi Antioquiya ïñömö quëwëninque Icönio ïñömö quëwëninque pö Ditada ïñömö pöninque mänïñömö godongämë ongönäni ïnänite, Ïïna onguïñëna ïnate mönö wïï ëñengëimpa, ante änäni. Ëñëninque godongämë Ao äninque Pabodo ingante dicaca tacadäni weyongä, Æ̈mëwo wengampa, ante pönëninque tömënäni näni quëwëñömö yabe ïnö wëä mäo wido cedänitapa. 
Incete Itota ingante tee empote quëwënäni godongämë ponte ëënïme gongente ayönäni Pabodo yabeque ëmëwo wente baï öñöningä inte engë gantidinque adodö tömënäni quëwëñömö pongantapa. Ayë ïïmö ate tömengä Bedënabee tönö weetë Dedebe näni quëwëñömö adodö gocete ante wade godatapa. 
Godinque Dedebe ïñömö pöninque Codito ingantedö ante watapë apëneda ëñëninque tömënäni nanguï ïnäni Itota mïñë quëwënäni bagadänimpa. Ïninque tömëna mänïñömö idewaa apënete wade godinque Ditada ïñömö adodö pö godinque Icönio ïñömö adodö pö godinque Antioquiya näni quëwëñömö weetë pönatapa. 
Mänömaï wayömö wayömö godinque Itota ingante në tee empote quëwënäni ïnänite bee tëninque Pabodo tönö Bedënabee nanguï apëneda ëñëninque ïïnäni godömenque tëï pïñente entawënäni badänitapa. Ayë tömënäni ïnänite, Mïni pönënö ante ñimpo cedämaï inte godömenque wede pönëninque tëï ongoncemïnimpa, ante edemö apëneda ëñënänitapa. Ayë waadete apënedinque, Mönö nanguï nantate wedinque Wengonguï Awënë Odeye nempo guiicëimpa, ante apënedatapa. 
Ayë wayömö wayömö tömäo godinque Itota ingante godongämë näni pönencabo weca go guiite ongöninque Pabodo tönö Bedënabee ïñömö ïïmaï cedatapa. Në nö cedäni ïnänite adinque tömëna, Itota Codito ingante mïni godongämë pönencabo ïñömïnite ïïnänique ede në aadäni bacedänimpa, ante äna ate mänïnänique në Picënäni näni änönäni badänitapa. Ayë cënämaï inte Wengonguï ingante apënete ate tömënäni ïnänite ïñäna, Mïnitö mönö Awënë ingante wede pönëmïnitawoo. Tömengä mïni në pönënongä ince mïnitö ïmïnite wee aacecäimpa, ante apënedatapa. 
Pabodo tönö Bedënabee ayë Pitidiabe wodo tebë godinque Pampidiabe pönatapa. 
Mänïñömö ponte Pedegue näni quëwëñömö mönö Awënë nänö angaïnö ante apënedinque Ataya näni quëwëñömö weë pönatapa. 
Mänïñömö pöninque tömëna ïmëmäa Antioquiya ïñömö adodö tacete ante ñënë wipodë guiidatapa. Doyedë ïñömö tömëna näna mänïñömö quëwente tao goyedë wadäni në pönënäni inte tömëna ïnate, Wengonguï pönö waadete godongämë cecä ate mïnatö eyepë cecemïnaimpa, ante da godongaïnäni ïnönänimpa. Ñöwo ïñömö tömënäni näni änïnö do ïinque eyepë cedïna inte tömëna adoyömö näni da godïñömö ocë ëmente pönatapa. 
Mänïñömö pöninque tömënä Itota ingante godongämë näni pönencabo ïnänite äñete pönäni ate tömënäni ïnänite apënedinque Wengonguï tömëna tönö nänö cedïnö ante adodö adodö tömänö ante apënedatapa. Oodeoidi ïnämaï ïnäni wede pönëninque guiicedänimpa, ante Wengonguï odemö wi ënete baï cecä ate do pönente badänipa, ante apëneda ëñënänitapa. 
Ayë mänïñömö Itota ingate në tee empote quëwënäni tönö wantepiyë quëwengadaimpa. 
﻿Mänïñedë onguïñënäni Oodeabe quëwënäni pancadäniya Antioquiya ïñömö weë pöninque në pönënäni ïnänite ïïmaï ante odömonte wee angadänimpa. Mïnitö bagäamïni inte Möitee wodi nänö wee angaïnö baï wïï cemïni adinque Wengonguï dice engampa quëwenguïmïnii. 
Ante wee änewënäni ëñente wedinque Pabodo tönö Bedënabee ïñömö, Quïmë änewëmïnii, ante näëmë wee änatapa. Ïninque Antioquiya ïñömö quëwënäni guiquënë Pabodo tönö Bedënabee tönö wadäni në pönënäni ïnänite, Mïnitö Eedotadëë godinque Itota nänö da godongaïnäni tönö në aadäni Picënäni ïnänite bee tëninque, Oodeabe quëwënäni näni wee änönö ante ebänö cequïï, ante ëñencete ante äedäni. 
Äninque Itota Codito ingante godongämë näni pönencabo ince Pabodoidi ïnänite da godönäni wade godänitapa. Ayë godinque Pënitiabe wodo tebë godinque mänïme quëwënäni ïnänite apënedinque godömenque Tämadiabe adobaï wodo tebë gote apënedinque, Wengonguï pönö cecä ate oodeoidi ïnämaï ïnäni ince mönö Awënë gämënö do pönänipa, ante Pabodoidi apënedäni. Ëñëninque mönö tönïñadäni mänïme quëwënäni ince watapë todänitapa. 
Pabodoidi Eedotadëë ïñömö pönäni adinque Codito ingante näni godongämë pönencabo tönö Itota nänö da godongaïnäni tönö në pönënäni ïnänite në aadäni në Picënäni tönö godongämë ponte ongöninque Pabodoidi ïnänite, Waa pömïni amönipa. Ante äñönänite Pabodo tönö Bedënabee ïñömö, Wengonguï ïïmaï mönatö tönö godongämë cecampa, ante tömänö ante adodö adodö apëneda ëñënänitapa. 
Mänïñedë Paditeoidi ince pancadäniya në pönënäni badïnäni inte engë gantidinque ïïmaï ante apënedänitapa. —Ïñempa oodeoidi ïnämaï ïnäni ïnänite, Cöwë ëö togenguënëmïni ïmïnipa, ante mönö wee angëimpa. Ayë Möitee wodi, Ïïmaï ceedäni, ante nänö angaïnö ante ëñenguënëmïni ïmïnipa, ante mönö cöwë angëimpa. 
Änäni ate Itota nänö da godongaïnäni tönö në pönënäni ïnänite në aadäni Picënäni tönö godongämë pöninque, Oodeoidi ïnämaï ïnäni ïnänite mönö ebänö anguïï, ante tedecönänitapa. 
Mänïnö ante weetedö weetë apënedäni adinque Pegodo guiquënë engë gantidinque godongämë ongönäni ïnänite ïïmaï ante apënecantapa. —Botö mëmöidi, mïnitö ïïmaïnö ante do ëñëmïnipa. Wengonguï do ïnöñedë, Oodeoidi ïnämaï ïnäni ince Codito ingantedö ante watapë ëñëninque ede në pönënäni bacedänimpa, ante cedinque mönö ïmonte apente ëninque botö ïmote angä gote mänïnö ante apënebo ëñënänitapa. 
Da godongä gote apëneyömo Wengonguï, Waocä ebänö mïmöno pönengä ingää, ante në ëñënongä inte ede tömengä Teiyë Waëmö Önöwoca ingante oodeoidi ïnämaï ïnäni ïnänite da pönongä ente ëwocadänipa. Ïninque mönö ïmonte pönö cecä baï tömënäni ïnänite adobaï cedinque tömengä ede, Oodeoidi ïnämaï ïnäni ïnänite botö Ao ante do ëmopa, ante odömongä abaimpa. 
Tömënäni wede näni pönënö beyenque Wengonguï tömënäni mïmö ñä mënongadinque, Oodeoidi ïnämaï ïnäni ince mïnitö baï adobaï ïnäni apa änewëmïnii, angampa. 
Mönö ïñömö mönö mëmëidi tönö teëmë mongente baï wedinque ede, Möitee wodi nänö wee angaïnö ante mönö edö cete ëñente cequïï, ante godongämë wegamöimpa. Ñöwo guiquënë Oodeoidi ïnämaï ïnäni ince tece pönëñönänite mïnitö ïñömö teëmë cönönancapente baï cedinque tömënäni ïnänite, Ceedäni, ante wee ämïnipa töö. Mänömaï cedinque mïnitö, Wengonguï önonque cecampa, ante baï cemïnipa töö. 
Ïñempa mönö Awënë Itota pönö waadete engä beyenque tömënäni wënämaï inte quëwënäni baï mönö adobaï mänïnö beyenque wënämaï inte quëwëmompa, ante pönëmönipa. Mänömaïnö ante Pegodo ïinque apënecä ëñënänitapa. 
Ayë Bedënabee tönö Pabodo weetë tömënäni ïnänite apëneda ëñëninque godongämë ongönäni tömänäni ede tededämaï inte ëñëë cönänitapa. Tömëna ïñömö, Wengonguï mönatö tönö godongämë cedinque ede, Mïnatö mä cemïna adinque Oodeoidi ïnämaï ïnäni ince pönencedänimpa, ante cedinque bamönengë weetë weetë cecantapa, ante adodö adodö ante apënedatapa. 
Ïinque apëneda ate Tantiago weetë tömangä apënecantapa. —Botö biwïidi, botö ñöwo apënebo ëñëedäni. 
Wengonguï täno waadete pönö cedinque oodeoidi ïnämaï ïnäni pancadäniya ïnänite apente ëninque, Botö quïmïni bacemïnimpa, ante cecantapa, ante Timönö do apënecä ëñentamompa. 
Ayë Wengonguï beyë në apënegaïnäni ince, Ïincayë ate Wengonguï mänömaï cececäimpa, ante pönëninque adoyömö ante ïïmaïnö ante do yewëmongadänimpa. 
“Awënë Dabii nempo në quëwengaïnäni näwë godäni adinque botö ïñömö oncö wodintai weetë tëï mënonte baï cedinque, ïincayë ate adodö pöninque pönö cebo ate näwë gogaïnäni ïñömö Awënë nempo adodö pöninque quëwencedänimpa. 
Mänömaï cebo ate ede wadäni tömäme quëwëninque oodeoidi ïnämaï ïnäni ince botö ëmöwo ante në ëwocadäni inte näwä Awënë ingante ante diqui diqui minte acedänimpa, 
ante mönö Awënë ïñömö ede mänïnö ante në cegaingä ïnongä inte, do cecä näni ëñengaïnö ante apënecampa.” 
Ante yewëmongatimpa, ante Tantiago godömenque apënecantapa. “Botö Wengonguï nänö apënegaïnö ante pönente wedinque, Ïïmaï cecëimpa, ante pönëmopa. Oodeoidi ïnämaï ïnäni, Idewaa wapiticë pönente awedö, ante wedinque ocë ëmente näwä Wengonguï gämënö pöñönänite mönö ede ee cedinque tömënäni taadö ganta cededämaï ingëimpa. 
Önonque, Tömënäni acedänimpa, ante ïïmaï ante yewëmongëimpa, Wadäni, Wengonguïidi quï, ante cenguï näni cönönï cënämaï incemïnimpa. Ayë nänöogengä ïnämaï ïñongante godö mönämaï incemïnimpa. Ööingä ñë wëmencate wëningä ate cënämaï incemïnimpa. Baö wepë owemöingä ï adinque cënämaï incemïnimpa, ante mönö yewëmongëimpa, ämopa. 
Ede doyedë pönï oodeoidi näni quëwëñömö näni quëwëñömö tömää ïñömö mäo Möitee wodi nänö wee angaïnö ante apënedäni ëñengadänimpa. Ayë ñöwo ganca adobaïnö ante guëmanguïöne ïñö guëmanguïöne ïñö mönö odömöincönë go guiite apënedäni ëñente mänömaïnö ante ëñente cequënënäni ïnänipa. Mänïnonque ante mönö yewëmongëimpa, ämopa,” ante Tantiago ïinque apënecantapa. 
Mänömaïnö ante apënecä ëñëninque Itota nänö da godongaïnäni tönö në aadäni Picënäni tönö Itota Codito ingante godongämë näni pönencabo tömancabo tönö godongämë pönëninque, Mönö cabo ince mënaa ïnate apente ëninque tömëna ïnate, Mïnatö Pabodo tönö Bedënabee mïñë Antioquiya goeda, ämö gocedaimpa. Ante Ao äninque tömënäni, Mönö pönencabo ïñömonte Codaa Badatabato mönö änongä tönö Tidato ïñömö në äna ïnapa, ante adinque tömëna ïnate apente ënänitapa. 
Ayë, Cadota ante ente gocedänimpa, ante ïïmaï ante yewëmongadänimpa. Mönitö pancamöniya Itota nänö da godongaïmöni ïñömöni pancamöniya në pönënäni ïnänite në aamöni Picëmöni ïmönipa. Mänömaï ïmöni inte mönitö mïnitö tönïñamöni ïmönipa. Mïnitö oodeoidi ïnämaï ïmïni inte Antioquiya ïñömö Tidiabe ïñömö Tiditiabe ïñömö quëwëninque mïni pönencabo mïni pönencabo ïñömïnite mönitö, Waa quëwencemïnimpa, ämönipa. 
Ïïmaï ante tededäni ëñentamönipa. Mönitö, Goedäni, änämaï ïñömöni wadäni möni cabo ince pancadäniya wade gote mïnitö weca pöninque mïnitö ïmïnite, Ëö togëedäni, ante wee änäni. Ëñëninque mïnitö tömënäni näni wee änïnö beyenque teëmë mongente baï, Æbänö cequïï, ante wemïnipa, ante tededäni ëñëmönipa. 
Mänömaïnö ante tededäni ëñente wedinque mönitö godongämë pönëninque onguïñëna mënaa ïnate apente ëninque tömëna ïnate ïïmaï antamönipa. Mïnatö Bedënabee tönö Pabodo mönö në waadeda tönö godongämë godinque oodeoidi ïnämaï ïnäni weca goeda, ante cetamönipa. 
Bedënabee tönö Pabodo ïñömö mönö Awënë Itota Codito ëmöwo beyenque cedinque näna nämä wodo wenguinque cedatapa. 
Ïninque, Ïï cadota möni yewëmönö näwangä impa, ante adodö ante apënecedaimpa, ante cedinque mönitö Codaa tönö Tidato ïnate da godömöni godinque mïnitö weca pöna aedäni. 
Ede, mönitö Wengonguï Teiyë Waëmö Önöwoca tönö godongämë pönëninque, Mïnitö godömenque teëmë mongënämaï incemïnimpa, antamönipa. Ïninque, Mïnitö ïïmaï cedinque idewaa, ante pönëmönipa. 
Wadäni, Wengonguïidi quï, ante cenguï näni cönönincoo ante cënämaï gomö aedäni. Wepë owemöingä adinque ööingä ñë wëmencate wëningä adinque cënämaï ïedäni. Ayë nänöogengä ïnämaï ïñongante godö mönämaï ïedäni. Mïnitö mäninque ante ee ate cedämaï ïmïni ïninque waa quëwëmaïmïnipa. Mäninque ante yewëmömönipa. 
Ante yewëmonte pede pönönäni ente wade godinque Antioquiya ïñömö weidinque në pönënäni ïnänite äñete godongämë pönäni ate Eedotadëë quëwente pönäni tömënäni näni yewëmöninta pede pönönäni ente adänitapa. 
Eedotadëë quëwënäni, Mïnitö godömenque teëmë mongënämaï incemïnimpa, ante näni yewëmonte änïnö adinque oodeoidi ïnämaï ïnäni ïñömö wampo pöninque todänitapa. 
Codaa tönö Tidato ïñömö Wengonguï beyë në apëneda inte adobaï, Tëï pïñente entawencemïnimpa, ante cedinque edemö apëneda ëñëninque tömënäni näni pönencabo mïmönë gance batawente wede pönënänitapa. 
Ïninque tëöne quëwëna ate mänïñömö quëwënäni näni pönencabo weetë tömëna ïnate waa apënedinque, Ñöwo gänë pönëninque waa goeda, ante tömëna ïnate në da pönönäni weca weetë adodö da godönäni godatapa. 
Tidato guiquënë, Ïñömö ongonceboimpa, ante ayë ongongantapa. 
Pabodo tönö Bedënabee guiquënë Antioquiya ïñömö ayë quëwëninque wadäni nanguï ïnäni tönö godongämë odömöninque Wengonguï nänö änö ante watapë apëneda ëñengadänimpa. 
Ïincayë ate Bedënabee ingante Pabodo, —Wëënëñedë Wengonguï nänö änö ante möna gote apënedïñömö weetë adoyömö gote mönatö tönïñadäni weca gote ëñadinque, Æbänö quëwënänii, ante acemönaimpa. 
Äñongä Bedënabee Ao angantapa. Ayë tömengä, Wäö Mäadoco näni änongä ingante mönatö tönö godongämë gocecäimpa, ante cecantapa. 
Pabodo guiquënë, Ïñempa wëënëñedë Pampidiabe ïñömö pöñömönate ïingä Mäadoco ïñömö mönatö tönö godömenque cedämaï inte ede wade gocantapa, äninque, Ñöwo wïï ente gocëimpa, ante Baa angantapa. 
Ïninque tömëna weetedö weetë äninque tömëna wadö wadö gote panguïmë godatapa. Bedënabee guiquënë Mäadoco ingante ente ñënë gäwapäa gote wipodë ñënempodë guiite wogaa godinque wää tëïwënë Tipidebe tao gocantapa. 
Pabodo guiquënë Tidato ingante apente ente goce ceyongante tömënäni näni pönencabo ïñömö tömëna ïnate apënedinque, Wengonguï mïnatö beyë pönö waadete cececäimpa, änäni ëñëninque wade godatapa. 
Ayë Tidiabe tömäo godinque Tiditiabe tömäo godinque Pabodo ïñömö Codito ingante näni godongämë pönencabo ïnänite apënecä ëñëninque tömënäni wede pönëninque tëï pïñente batawengadänimpa. 
﻿Mänïï godinque Pabodo Dedebe ïñömö ponganque go Ditada ïñömö pongantapa. Itota ingante tee empote në gocä Tïmoteo mänïñömö quëwengacäimpa. Tömengä wäänä oodea ïnöna ince në edemö cete pönënä ïnönäimpa. Tïmoteo mempo weetë guidiego ïnongäimpa. 
Tïmoteo ïñömö Itota ingante pönente quëwengä adinque në pönënäni Ditada ïñömö quëwënäni ince Icönio ïñömö quëwënäni ince, Tïmoteo në waa quëwënongä ingampa, ante adoyömö apënedänitapa. 
Ïninque Pabodo, Botö tönö Tïmoteo guëa gocecäimpa, angantapa. Weetë, Oodeoidi mänïme quëwënäni tömänäni, Tïmoteo mempo guidiego ingampa, ante do ëñënäni inte pïïnäni wece we. Äninque Pabodo angä yecadogë ëö togënäni ate Tïmoteo ingante ente gocantapa. 
Godinque Pabodoidi wayömö näni quëwëñömö wayömö näni quëwëñömö godinque ïïmaï ante apënedänitapa. Mïnitö oodeoidi ïnämaï ïmïni inte ebänö ëñente cete quëwenguïmïnii, ante Eedotadëë ïñömö në aadäni Picënäni tönö Itota nänö da godongaïnäni tönö godongämë pönëninque do änänipa. Ante apënedinque Pabodoidi weetë tömënäni näni änïnö ante adodö ante apënedäni ëñënänitapa. 
Mänömaï apënedäni ëñente wedinque Codito ingante näni godongämë pönencabo ïñömö wayömö näni cabo wayömö näni cabo tömänäni wede pönëninque ede tëï pïñente badinque ïïmö ïñö godömenque ïïmö ïñö godömenque nanguï yebente bagadänimpa. 
Pabodoidi Atiabe goce ceyönänite Wengonguï Teiyë Waëmö Önöwoca ïïmaï ante apënecantapa. Mïnitö botö änö ante mänïme apënece godämaï incemïnimpa, ante wee angä ëñente wedinque tömënäni weetë Gadatiabe ince pancabaa Pidiquiabe tömäo cegöninque godänitapa. 
Mänïme cegönaque go Mïitiyabe ganca pöninque Bitïniabe goce ceyönänite Itota Teiyë Waëmö Önöwoca ince, Godämaï, Baa angä wedinque tömënäni mänïñömö ñimpo cete godömenque godämaï ïnänitapa. 
Mänömaï beyë tömënäni Mïitiyabe wodo penta go Todoa ïñömö wei godänitapa. 
Mänïñömö wei gote ongöninque woyowotë ba ate Pabodo wïïmonte baï ayongä Mäatedöniabe onguïñengä a ongöninque tömengä ingante ïïmaï ante apënecantapa. “Mäatedöniabe pöninque bitö mönitö ïmönite pönö cequïmi ämönipa,” ante Pabodo ingante angä ëñengantapa. 
Ïninque Pabodo, Mänömaï wïïmonte baï atabopa, ante apënecä ëñente wedinque mönitö weetë, Mïnitö Mäatedöniabe gote mäo apënemïni ëñencedänimpa, ante Wengonguï ince cebaingampa. Ante pönente wedinque botö Odocabo tönö wadäni Pabodo tönö në godongämë cedäni tönö weetë, Mönö mänïñömö gote Codito ingantedö ante watapë apënecëimpa, ante pönëninque gocete ante cetamönipa. 
Mänömaïnö ante pönëmöni inte mönitö Todoa ïñömö gäwapë wedeca quëwëninque ñënë wipodë guiite wogaa tao godinque wää tëïwënë Tämotadate töingä gote möninque ïïmö ate tao Nëapodi pontamönipa. 
Mänïñömö pö ti weëninque taadonque godinque mönitö Pidipoto odömänoidi näni ponte quëwëñömö adoyömö pöninque tëöne quëwentamönipa. Mäatedöniabe ince pancabaa quëwënäni näni yecado quëwëñömö Pidipoto impa. 
Mönitö mänïñömö ponte quëwëninque guëmanguïöne ïinque bayonte tömënäni näni quëwëñömö yabedemö tao godinque, Önö wedeca Wengonguï ingante godongämë apënebaïnänipa, ante önöwënenque pönëninque mänïñömö gotamönipa. Mänïñömö ponte ayömöni onquiyënäni do godongämë ponte a ongönäni adinque mönitö të contadinque tömënäni ïnänite apënetamönipa. 
Mänïñömö në ëñënäni tönö adodanque tömënä ëmöwo Didia ïñömö Tiatida quëwënönä inte weocoo awënëidi näni opatawë ëmoncoo godonte ente quëwënönäimpa. Tömënä Wengonguï ingante në waa ate pönënä ïnonäimpa. Ïninque Pabodo apënecä ëamonca ongonte ëñëñönante mönö Awënë tömënä mïmö wi ënete baï cecä ate tömënä wede pönënantapa. 
Ïninque tömënä näni owocabo pönëninque godongämë epënë guiidäni ate tömënä ïñömö mönitö ïmönite apënedantapa. —Botö ïmote ante adinque mïnitö, Mönö Awënë ingante Didia edemö cete pönengä ingampa, ante pönëmïnitawoo. Mänömaïnö ante pönëmïni inte mïnitö botö oncönë ponte owoedäni, ämopa. Ante ancaa apënedä ëñente wedinque mönitö Ao ante gote owotamönipa. 
Mänïñedë wacä onquiyengä obe badä ïnongä inte wadäni nempo quëwëninque tömënäni beyenque në cete quëwengä ïnongäimpa. Tömengä ïñömö në cewënengä inte wadäni ïnänite, Ïincayë ate ebänö baquïï, ante yewente tedecä ïnongäimpa. Tedecä ëñëninque në ëñënäni weetë tömënäni näni godonte ëinta bacoo pede pönö pede pönö cedäni incete tömengä awënëidi weetë ö ë ö ë cedönänimpa. Ïninque mänïñömö quëwëninque mönitö ayë ate Wengonguï ingante näni apëneïñömö adodö goce ceyömönite mäningä onquiyengä mämö bee tengantapa. 
Mänömaï bee tëninque tömengä mönitö Pabodo tönö möni gocabo ïñömönite tee empo tee empo pöninque yede angantapa. —Ïïnäni Wengonguï Æibe pönï Quëwengä ingante në cedäni inte mïnitö ïmïnite apënedinque, Æcänö engä beyenque quëwenguïï, ante apënedänipa. 
Äninque tëöne ïñonte tömengä tömënäni ïnänite tee empote godinque Ye ye änewengä ëñente wedinque Pabodo, Ancaa ëñente awedö, ante dadi ëmente wëne ingante äninque, —Bitö ïmite botö Itota Codito ëmöwo apënedinque, Tao gobäwe, ämopa. Ante tece apëneyongä wëne ince baquecä ingante ëmö cete tao gocantapa. 
Pabodo mänömaï angä ate tao go ate wedinque onquiyengä awënëidi guiquënë, Æ tömengä yewengä beyë mönö ëincedö ince de gotimpa. Ñöwo ebänö cete nanguï enguïmöö. Ante pïinte wedinque tömënäni, Mönö tömëna ïnate odömäno awënëidi weca ente gocëimpa, ante Pabodo tönö Tidato ïnate bei ongonte wëä mäo tömënäni näni godonte ëïñömö ente godänitapa. 
Ayë odömäno awënëna tömënäni quëwëñömö në apente äna ïñönate në pïinte cedäni mänïna awënëna weca Pabododa ïnate ente mämö gö cedinque, —Ïïna ïñömö ede oodeoda ïnöna inte mönitö quëwëñömö ponte wëne wëne apëneda ëñëninque tömänäni enguï badinque Ye ye änänipa. 
Mönö odömänocabo mönö wïï cequënënö ante odömonte apënedinque tömëna ïñömö, Mänïnonque ceedäni, ante ancaa änewënapa. 
Ante tece apëneyönäni godongämë ongönäni ïñacabo cedinque Pabodo tönö Tidato ïnate pïinte cedänitapa. Ayë odömäno awënëna ïñömö, Tömëna weocoo gä tadongate tei tei päedäni. 
Äna ëñente tei tei pänäni weyönate awënëna godömenque äna ëñente cedinque tömëna ïnate bei ongonte mäo tee mönedinque tee möneincö në aacä ingante, Ïïna ïnate bitö edemö wee ae, änatapa. 
Ïninque mänömaï änäni ëñente wedinque në wee wänongä weetë Pabodo tönö Tidato ïnate guiimongacönë manguicä guiidatapa. Ayë godömenque tömëna önöwa awempaa goti guidöwate tëï tee mönecä ongöñöna wade taocantapa. 
Ayaönënëña bayö Pabodo tönö Tidato mänömaï goti guidöwate wegöninque Wengonguï ingante apënedinque ämotamïni änecöñönate wadäni në tee mönete ongönäni ëñëë cönänitapa. 
Ïñontobë goinque nanguï oce oce pöninque tee möneincö tënöninca ince wance wance ceyö odemö tömänemö wi ëmënete gotapa. Ayë tömänäni ïnänite näni tëï pönï yaëmengö näni ñäni ñënïmë ince ñïmence ñïmence weentapa. 
Tee möneincö në aacä guiquënë ïñontobë ñäni ömëmonte ayongä, Odemö dobe wi ëmënete gotimpa, ante wedinque tömengä, Æ tee mönete ongönïnäni dobe tao wodii wïnönänipa, ante pönente wedinque, Botö awënëidi pïinte pänäni wenguï we, ante pönëninque nämä wënonte wencete ante yaëmë o togente engä. 
Ate wedinque Pabodo ïñontobë ogë tededinque, —Nämä wëne wëne cedämaï. Ee ae. Tömämöni ayë ongömöni apa quëwëë. 
Angä ëñëninque në wee wänongä ïñömö ede, Tica wodönoï ente pöedäni, angä ente pönäni ëninque tömengä pogodo pöninque ancai guïñente wedinque do do wäate wedinque Pabodo tönö Tidato önöwa ïnö weengantapa. 
Ayë engë gantidinque ede tömëna ïnate oncodo ente mäocä tayönate, —Mïnatö në ämïna inte apënemïna ëñëmoeda. Botö ebänö cete quëwenguïmoo, ante wecä. 
Ëñëninque tömëna weetë, —Awënë Itota ingante ede wede pönëmi ate tömengä engä beyenque quëwencebiimpa. Mïni owocabo tömämïni adobaï wede pönente quëwencemïnimpa, änatapa. 
Äninque tömëna në wee wänongä ingante godömenque Wengonguï Awënë nänö apënegaïnö ante apënedinque tömengä oncönë näni owocabo tömänäni ïnänite apëneda ëñënänitapa. 
Ayë woyowotë ince tömëna ïnate ëninque në wee wänongä ïñömö tömëna ïnate tei tei pänäni näna ebäate wedïñömö ñä mënongacantapa. Ayë tömengä näni wencabo do epënë guiidänitapa. 
Ayë tömengä oncönë ente mengä ëë guiiyöna tömëna ïnate cenguï godongä cënatapa. Ayë tömengä näni wencabo në Wengonguï ingante pönënäni badïnäni inte watapë todänitapa. 
Baäne ate odömäno awënëna guiquënë poditiyaidi ïnänite në wee wänongä weca da godöninque, Pabodo tönö Tidato ïnate ñimpo cebi gocedaimpa, ämïni ëñengäeda, angä ëñëninque godänitapa. 
Ponte odömäno awënëna ëmöwo ante apënedäni ëñëninque në wee wänongä weetë Pabodo ingante apënedinque, —Poditiyaidi ñöwo ponte apënedinque, Pabodo tönö Tidato ïnate ñimpo cebi gocedaimpa, ante odömäno awënëna änapa, ante apënedänipa. Ïninque mïnatö ñöwo taote godinque piyënë cete ee goeda. 
Angä ëñëninque Pabodo weetë poditiyaidi ïnänite apënedinque, —Mönatö odömänomöna ïmöna incete në apente äna weca apënedämaï ïñömönate tömëna äna tömänäni ayönäni ede mönatö ïmönate tei tei päninque tee mönedänitapa töö. Tee mönedäni weyömöna ñöwo weetë mönatö ïmönate awëmö wido cecete ante cedänipa töö. Mönatö ïñempa ede Baa ämönapa. Awënëna ince ïñömö pöninque mönatö ïmönate ente mäoda gocemönaimpa. 
Mänömaïnö ante apënecä ëñente wedinque poditiyaidi tömënäni awënëna weca adodö godinque Pabodo nänö apënedö ante adodö ante apënedänitapa. Ayë, Pabodo tönö Tidato odömänoda ïnapa, ante apënedäni ëñëninque odömäno awënëna guiquënë guïñente wedatapa. 
Ayë guïñente wedinque awënëna ince Pabodo tönö Tidato weca ponte waadete apënedinque, Mönatö oda cedïnö ante mïnatö odömänomïna ïmïna inte pïinte änämaï ïeda, ante äninque Pabodo tönö Tidato ïnate ente mäoda taoda adinque tömëna ïnate, Ñöwo mönitö quëwëñömö ëmö cete wade goeda, ämönapa. 
Äna ëñente taodinque onquiyënä Didia oncönë go guiidinque Pabodo tönö Tidato ïñömö, Në pönënäni wampo pönëninque tëï ongoncedänimpa, ante cedinque edemö apënedinque wade gogadaimpa. 
﻿Mänïï godinque Pabodo tönö Tidato Ampipodi näni quëwëñömö wodo tebë godaque go Apodönia näni quëwëñömö wodo tebë godaque go Tetadönica näni quëwëñömö pönatapa. Mänïñömö oodeoidi Wengonguï apënecä näni ëñente yewëmongainta ate odömöincö näni mënongaincö më ongö. 
Adinque Pabodo cöwë nänö ceï baï cedinque guëmanguïöne bayö guëmanguïöne bayö mëönaa go adoöneque ïñonte tömënäni odömöincönë go guiidinque ede Wengonguï angä ëñente näni yewëmongaintaa ate adinque tömënäni ïnänite, Ïïmaï impa quëwëmïni, ante nö apënecantapa. 
Tömënäni ïnänite edonque apënedinque Pabodo, Wengonguï beyë në apënegaïnäni ïïmaï ante do yewëmongadänimpa, angantapa. Mönö Codito ïincayë ate pöninque cöwë caate wequënengä ingampa. Ayë adocä wente ate cöwë ñäni ömëmonte quëwenguënengä ingampa, ante yewëmongadänimpa, ante Pabodo apënecantapa. Ayë godömenque apënedinque, —Itota botö në änongä ince adocä mönö Codito ïnongä ingampa, ante apënecantapa. 
Mänömaï apënecä ëñëninque oodeoidi pancadäniya, Nö impa, ante pönëninque Pabodo tönö Tidato mïñë godänitapa. Ayë guidiegoidi nanguï ïnäni Wengonguï ingante në guïñënäni inte adobaï pönëninque tömëna mïñë godänitapa. Ayë awënëidi baï ïnäni onquiyënäni ince nanguï ïnäni adobaï pönëninque tömëna mïñë godänitapa. 
Mänömaï pönënänipa, ante wedinque oodeoidi guiquënë pïinte wedinque ïïmaï cedänitapa. Tömënäni näni godonte ëïñömö gote ayönäni në wïwa cedäni ongönäni adinque tömënäni ïnänite änäni Ao ante godongämë pöninque oodeoidi tönö ïñacabo cedinque Ye ye ante pïïnänitapa. Mänömaï yede änäni ëñente wedinque mänïñömö quëwënäni tömänäni godongämë pïinte badinque Ye ye änänitapa. Oodeoidi ïñömö, Mönö Yatönö oncönë guiidinque Pabodo tönö Tidato ïnate da tadöninque në pïinte cedäni ïnänite da godömö encedänimpa, ante cedinque diqui diqui mincete ante tee gäwade guiidänitapa. 
Wäänë guiidinque tömëna ïnate adämaï ïnäni inte oodeoidi weetë oncö në ëacä Yatönö ingante yao ongöninque wadäni në pönënäni ïnänite yao ongonte wëä tadö mäo tömënäni näni quëwëñömö awënëidi weca ente godänitapa. Ayë, ogë tededinque, —Ïïna onguïñëna ïñömö tömäme quëwënäni ïnänite wapiticë në apënedïna inte ñöwo weetë ïñömö pöna tamëñedäni. 
Ayë Yatönö guiquënë, Botö oncönë pöeda, ante manguicä guiidatapa. Ïïnäni tömänäni ede odömäno teiyë awënë Tetedo nänö änïnö ante Baa äninque wacä Itota näni änongä ingantedö ante, Tömengä në Awënë Odeye ingampa, ante änewënänipa cemïnii. 
Ante pïïnäni ëñente wedinque godongämë ongönäni tönö awënëidi adobaï pïïninque, Quïnö cequïï, ante wedinque Ye ye änänitapa. 
Ïninque Yatönöidi ïnänite äninque awënëidi, Mïnitö ñöwo mänimpota pönömïni ente mäñömöni mïnitö wëne wëne cedämaï ïmïni adinque mönitö ïincayë ate weetë adodö pönömöni ëmaïmïnipa, ante tömënäni godonte ëinta änäni pede godönäni ëninque ñimpo cedäni abe tawente gogadänimpa. 
Ayë tece wëmö bayonte në pönënäni weetë Pabodo tönö Tidato ïnate, Bedea ïñömö goeda, ante da godönäni godatapa. Mänïñömö gote pöninque tömëna oodeoidi odömöincönë go guiidatapa. 
Mänïï Tetadönica ïñömö quëwënäni në pïinte cedäni ïñönänite bedeaidi guiquënë pïïnämaï ïnäni inte mönö Awënë nänö apënedö ante do ëñënänitapa. Ayë ëñëninque, Wengonguï angä ëñente näni yewëmongaïnö baï Pabodo nö apënecantawo, ante pönente wedinque bedeaidi ïñömö, Wengonguï ebänö angä ëñente yewëmongadänii, ante ëñencete ante ïïmö ïñö ïïmö ïñö mäninta ëninque cöwä adänitapa. 
Mänömaï cedinque oodeoidi teiyënäni wede pönënäni badänitapa. Ayë guidiegoidi awënëidi baï ïnäni onquiyënäni ince nanguï ïnäni pönëñönäni guidiegoidi onguïñënäni adobaï teiyënäni në wede pönënäni badänitapa. 
Incete wadäni Tetadönica ïñömö godinque oodeoidi ïnänite apënedinque, Pabodo ñöwo Bedea godinque mänïñömö quëwënäni ïnänite apënecä ëñënänipa, ante tededäni. Ëñëninque oodeoidi weetë Bedea ïñömö pöninque, Pabodo wïwa apënecä apa ëñence quëwëmïnii, äninque wapiticë tededäni ëñëninque godongämë ongönäni guiquënë enguï badänitapa. 
Mänömaï enguï badäni adinque në näni pönencabo ïñömö Pabodo ingante epë yewedeca do ente mäodäni godinque tömengä wipodë ñënempodë go guiidinque godömenque wogaa goyongante Tidato tönö Tïmoteo weetë Bedea ïñömö ayë ongönatapa. 
Pabodo tönö godongämë godäni ïñömö Atëna ganca mäodäni gocä ate tömengä weetë, Mïnitö adodö Bedea ïñömö godinque Tidato tönö Tïmoteo ïnate apënedinque tömëna eyepë inte ate botö weca quingë ämïni pönae, angä ëñëninque tömënäni adodö Bedea ïñömö godinque Pabodo nänö änïnö baï ïñäna ïnate apënedänitapa. 
Mänömaïnö ante äningä inte Pabodo tömëna näna ponguïnö ante ee ongongantapa. Ee ongöninque ayongä mänïñömö quëwënäni, Wengonguïidi ïnänipa, ante badonte näni cö cegainca bacoo më ongö ate wedinque Pabodo wewëwocate quëwengantapa. 
Mänömaï beyë oodeoidi odömöincönë go guiidinque oodeoidi ïnänite apënedinque ayë guidiegoidi ince Wengonguï ingante në guïñënäni ïnänite apënedinque Pabodo, Mänömaï impa. Apënebo ëñëmaïmïnipa, ante apënecantapa. Ayë tömënäni näni godonte ëïñömö adobaï ïïmö ïñö ïïmö ïñö godinque mänïñömö ponte ongönäni ïnänite adobaï nö apënecä ëñënänitapa. 
Mänömaï ceyongä wadäni Epicodeoidi, Mönö tote quëwengëimpa, ante në änewënäni näni cabo tönö wadäni Etoicoidi, Waa ïmö ince caate wemö ince mönö piyënë cete quëwengëimpa, ante në quëwënäni näni cabo tönö tömänäni adoyömö ponte bee tëninque Pabodo ingante weetedö weetë änänitapa. Pabodo ïñömö Itota ëmöwo ante apënecä beyë ayë Itota nänö ñäni ömëmongaïnö ante apënecä beyë Epicodeoidi näni cabo tönö Etoicoidi näni cabo tönö pancadäniya guiquënë, —Ïingä ïñömö önonque ante tedewënongä inte ebämë ante tedewengä. Ante weyönäni adodäni ince pancadäniya guiquënë, —Tömengä wabänö, Wabeca wengonguïidi ïnänite pönencemïnimpa, ante cecä ïmaingampa, ante wedänitapa. 
Ïninque Pabodo ingante bei ongonte töö ëmente ente godinque tömënäni Adeopagoidi näni änönäni näni godongämë ëñente pönencöñömö mäodäni gocantapa. Go guiite ongöñongante, —Mä bitö odömonte apënedö ebänö ïï. Ede apënebi ëñëmönie. 
Ede bitö odömonte apënedö ante tece ëñëmöni inte mönitö, Æbänö ante apënebii, ante ëñencete ante wemönipa, änänitapa. 
Ede atënaidi tönö wadäni Atëna ïñömö ñöwo ponte quëwënäni tönö tömänäni wadö cedämaï inte önonque, Wadäni ebänö mä apënete pönënänii, ante wedinque mänïnonque ante tedete quëwënönänimpa. 
Pabodo ïñömö Adeopagoidi godongämë näni ëñente pönenconcabo teceguedë engë gantidinque tömënäni ïnänite apënedinque, “Atënaidi, ëñëedäni. Wengonguïidi, mïni änönäni ïnänite waa ate baï mïnitö nanguï pönï cemïni abopa. 
Botö mïnitö quëwëñömö tömäo cegonte ayömo, Wengonguïidi ïnänipa, ante mïni waa adoncacoo nanguï ongö atabopa. Ayë mïni waa adonca adocaque ïñömö mïni pönö yewëmönimpaa ïïmaï ante yewëmonte ongö atabopa. ‘Wacä wengonguï ecämë ingää, ante mönö ëñënämaï në ïnongä beyë mönö waa adonca impa,’ ante mänimpaa yewëmöï ongö atabopa. Mänimpaa yewëmöï ongö adïmo inte botö mïni, Æcämë ingää, ante ëñënämaï inte mïni waa adongä ingante ante ñöwo, Æcänö ingää, ante ñöwo apënebo ëñëedäni.” 
Ante apënedinque Pabodo godömenque, “Wengonguï inguipoga në badongaingä ïnongä inte tömää ïñömö ongoncoo në badongaingä ïnongä inte tömengä inguipoga tömäme Awënë ïnongä ingampa. Tömengä adocä ïñömö öönedë Awënë ingampa. Ïninque Teiyë Awënë ïnongä inte tömengä waomö önompoca mënönincönë edö cete guiite quëwenguingää. 
Ayë waomö ïñömonte tömengä mönö quëwenguïmämo pönongä ëmompa. Ayë mönö guëmanguïmämo adocä pönongä guëmämompa. Ayë tömengä adocä nänö pönönonque tömänö ëninque quëwëmompa. Mänömaï në pönönongä inte tömengä mönö waocabo ïñömonte, Pönömi ëmoe, ante edö cete anguingää. Ïninque tömengä beyë ante mönö waomö önompoca edö cete cequïmöö.” 
Ante apënedinque Pabodo godömenque apënecantapa. “Wengonguï waocä adocanque ingante badöninque, Tömengä nänö pëïnäni nanguï ïnäni yebëninque näni cabo näni cabo tömancabodäni bacedänimpa, angacäimpa. Ayë ede, Adocanque pëïnäni ïnönäni inte mänincabodäni ïñömö nänëneto nänënë godinque adocaboque wabeca wacabo wabeca godinque inguipoga tömäo go go cedinque wayömö wayömö quëwencedänimpa, ante cegacäimpa. Mänömaïnö ante badöninque tömengä tömancabodäni ïnänite ante pönëninque, Æyömönö quëwenguïnänii, ante cedinque, Ïïnäni ïïmeca mänimpoga quëwencedänimpa, äninque, Wadäni wabeca mänimpoga quëwencedänimpa, ante doyedë angacäimpa. 
Ede tömäme quëwënäni botö ïmote ante diqui diqui mincedänimpa. Ayë botö ïmote ante pede empo cedinque wabänö bee tenguïnäni, ante cedinque Wengonguï mänömaï badöninque angacäimpa. Incete Wengonguï mönö tömämö weca ongöninque wïï gobeque quëwengampa. 
Wengonguï tömäo quëwengä ïñongante mönö waomö ïnömö inte wayömö wayömö gomö incete tömengä nempo ede cöwë quëwëmompa. Mïni cabo ince ämotamïni ante baï në tededäni pancadäniya, ‘Wengonguï pëïmö adomö ïmompa,’ ante do näni änö baï ede mänömaï impa,” ante Pabodo apënecantapa. 
Ayë, “Mänömaï beyë mönö Wengonguï pëïmö ïnömö inte ede ïïmaïnö ante wïï pönenguënëmö ïmompa. Mönö, Waocä nanguï pönëninque dicaa yewëmöninque waa pönï nänö badöinca baï Wengonguï adobaï ingampa, ante edö cete änewenguïï. Oodo tönö padata waocä nänö badöï baï Wengonguï ingampa, ante mönö wïï mänömaïnö ante pönenguënëmö ïmompa. 
Incete wëënëñedë mänïnö näni ëñënämaï ingaïnö ante adinque Wengonguï pönö waadete ata cepogacäimpa. Ñöwo guiquënë tömäme quëwënäni ïnänite, Mïnitö ëñënämaï cedö ante, Ancaa wewente awedö, ante ñimpo ceedäni. 
Ante Wengonguï në apente anguingä ïnongä inte ïïmaï angampa. Ïïöne ïinque bayonte botö inguipoga tömäme quëwënäni ïnänite apente anceboimpa, ante mänïöne eönedö ï, ante do angacäimpa. Ayë, Waocä adocanque tönö botö godongämë ceyömo tömengä nöingä ante apente ancecäimpa, ante Wengonguï mäningä onguïñengä ingante do apente engacäimpa. Ayë tömänäni, Wengonguï nänö angaïnö baï cöwë bacëimpa, ante pönencedänimpa, ante cedinque Wengonguï mäningä Onguïñengä dobe wengä ate, Ñäni ömëmöe, angä ïninque mäningä ïñömö ede do ñäni ömëmonte quëwengampa.” 
Ante Pabodo mänïnö Itota nänö ñäni ömëmongaïnö ante apënecä ëñëninque pancadäniya, Babe ancedö, ante badete todänitapa. Wadäni guiquënë, —Ïincayë ate mänïnö ante adodö apënebi ëñëmönie, änänitapa. 
Mänömaïnö ante cedäni adinque Pabodo ïñömö tömënäni ïnänite ëmö cete godinque tao gogacäimpa. 
Incete pancadäniya tömengä mïñë godinque në pönënäni badänitapa. Adeopagoidi näni ëñente pönëë concabo ïñönänite adocanque Diönitio adobaï në pönengä bacantapa. Ayë onquiyengä tömengä ëmöwo Daämadi tönö wadäni adobaï në pönënäni bagadänimpa. 
﻿Atëna ïñömö ongonte apënecä ëñëninque mänömaï cedäni ate Pabodo wade godinque Coodinto näni quëwëñömö pongantapa. 
Doyedë ïñömö odömänoidi teiyë awënë Codaodio oodeoidi ïnänite pïinte äninque, Mönitö quëwëñömö Odömä ïñömö ñöwo quëwënämaï inte tömämïni wade goedäni, angä ëñente wedinque tömänäni näwë wade godönänimpa. Adocanque tömengä ëmöwo Aquide Pontobe ëñagaingä inte Itadiabe gote mänïñedë quëwënongäimpa. Tömengä adocä oodeocä ïnongä inte awënë nänö änö ante ëñente wade godinque tömengä nänöogengä Piditida tönö ñöwo Coodinto ïñömö wade ponte quëwënönaimpa. Ïninque Pabodo ñöwo Aquide ingante tece adinque tömëna weca ëñace pongantapa. 
Tömëna weca ponte ayongä tömëna tömengä nänö tadömönö baï adobaï ëmontai cadopa tadömonte godonte ente quëwëna adinque Pabodo tömëna weca ee owodinque tömëna tönö godongämë tadömönänitapa. 
Mänömaï cete quëwëninque Pabodo guëmanguïöne ïñö guëmanguïöne ïñö oodeoidi odömöincönë go guiidinque, Oodeoidi ince oodeoidi ïnämaï ïnäni ince ëñente pönencedänimpa, ante cedinque, Ïïmaï impa ante apënebo ëñëmaïmïnipa, ante nanguï apënecantapa. 
Ayë Tidato tönö Tïmoteo Mäatedöniabe quëwente wade pöninque Coodinto ïñömö näna weë pöñedë Pabodo mänïñedë ëmontaicö nänö badönïnö ñimpo cedinque weetë, Wengonguï nänö apënedö ante ëñencedänimpa, ante nanguï ceïnente wedinque nanguï apënedinque mäninque cete quëwengantapa. Mänömaï cedinque tömengä, Codito mönö në änongä ince Itota adocä ïnongä ingampa, ante botö në agaïmo inte apënebo ëñëmaïmïnipa, ante oodeoidi ïnänite apënecantapa. 
Mänömaï apëneyongante oodeoidi weetedö weetë godö wëne wëne ante pïïnäni wedinque Pabodo weetë, Wïï ëñëïnë wedö, ante baï cedinque nämä weocoo wance wance cecantapa. Ayë tömënäni ïnänite, —Wengonguï weca mïni goquënënö ante apënebo ëñëninque mïnitö pönö wee äninque tömëmïni wenguinque wentamö mongëmïnipa. Botö weetë mïnitö ïmïnite edonque pönï apënedïmo inte mïni cedö wentamö mongënämaï ïmopa töö. Ïninque botö Wengonguï taadö mïnitö ïmïnite idewaa odömöninque ede oodeoidi ïnämaï ïnäni weca ñöwo wade gobo tamëñedäni. 
Äninque Pabodo wade tao godinque oodeoidi odömöincö gäänë wacä oncönë go guii go guii cedinque cöwë apënecantapa. Mänincö në ëacä Titio Yoto näni änongä ïñömö Wengonguï ingante në waa ate pönengä ïnongäimpa. 
Oodeoidi odömöincönë në aacä Codipo guiquënë mönö Awënë ingante në pönengä bayongä tömengä oncönë në owodäni tömänäni pönënänitapa. Ayë coodintoidi nanguï ïnäni pö ëñëë pö ëñëë cedinque adobaï wede pönëninque epënë guiigadänimpa. 
Mänïñedë woyowotë ïñö Pabodo wïïmonte baï ayongante mönö Awënë tömengä ingante apënecantapa. “Bitö guïñënedämaï inte apënebi ëñencedänimpa. Pe wëënedämaï incebiimpa. 
Coodinto ïñömö botö quïnäni nanguï ïnäni ïnänipa, ante cedinque botö ïñömö ede bitö tönö godongämë cöwë ceceboimpa. Ïninque wadäni bitö ïmite mämö pïïninque wëne wëne cedämaï incedänimpa.” 
Ante mönö Awënë tömengä ingante apënecä ëñëninque Pabodo adoque wadepo go tece ïñonte Coodinto ïñömö ongöninque Wengonguï nänö apënedö ante tömënäni ïnänite odömonte apënecä ëñënönänimpa. 
Mänïñedë odömänoidi änäni ate Acayabe awënë Gadiöno ïnongäimpa. Tömengä awënë nänö ïnöñedë oodeoidi godongämë pönëninque Ao äninque Pabodo ingante quingë mämö bei ongonte ëninque awënë Gadiöno nänö cöwë apente änöñömö ente mäodäni gocantapa. 
Awënë weca pöninque Pabodo ingantedö ante pïinte äninque, —Ïingä ïñömö, Mönö wadö baï cedinque Wengonguï ingante waa ate apënecëimpa, ante odömöninque mönitö awënëidi näni wee änönö ante wido cecampa. Mänömaï wapiticë cedinque ancaa änewengä ëñëninque tömänäni adobaï wapiticë cedänipa cebii. 
Änäni ate Pabodo tece apënece ceyongante Gadiöno oodeoidi ïnänite ïïmaï ante wee apënecantapa. —Oodeoidi ëñëedäni. Mïnitö botö weca ponte apënedinque, Odömäno awënë nänö wee änö baï ïingä ëñënämaï cecampa, ämïni baï, Waocä ingante edemö wïwa cecampa, ante ämïni baï botö mïni änö do ëñëninque apente ancedömoimpa. 
Mïnitö ïñempa, Tömengä tededonque ante oda cecampa, ämïnipa. Mïnitö ëmöwo ante oda cecampa, ämïni. Mïnitö wee angaïnö ante oda cecampa, ante pïïmïnipa. Mänïnonque ante oda cecampa, ante ancaa tedewëmïni wedinque botö weetë tömengä ingante apente änämaï inceboimpa. Tömëmïnique tömengä ingante apente äedäni. 
Ante pïinte äninque awënë tömënäni ïnänite, Botö apente äñömö ongönämaï gobäewedäni. 
Ante wido cecä tao godinque tömänäni oodeoidi odömöincönë në aacä Totënë ingante weetë bei ongonte tei tei pänäni incete në apente anguënengä ince Gadiöno ïñömö önonque adämaï inte baï ee acä pangadänimpa. 
Ïninque tëöne quëwente ate Pabodo Coodinto ïñömö näni pönencabo ïnänite, Gobopa, äninque wade godinque Tidiabe gocete ante Tencodea ganca pongantapa. Tömengä do apënedinque, Botö mänimpoga ocaguï tocadämaï inte Wengonguï beyenque cedinque botö tömëmo änïnö ante cöwë ceceboimpa, ante doyedë änongäimpa. Ñöwo ïñömö tömengä nänö änïnö baï ïinque cedingä inte Tencodea ïñömö pöninque ocaguï ëö tocacantapa. Ayë ëö tocacä ate tömengä Piditida tönö Aquide näna gencaya tönö godongämë ñënë wipodë go guiidinque tömënäni Tidiabe gocete ante wogaa godänitapa. 
Mänömaï godinque Epeto ïñömö go ti weënänitapa. Tömëna näna gencaya mänïñömö ti weëninque të contayöna Pabodo ïñömö oodeoidi näni odömöincönë go guiidinque oodeoidi ïnänite, Ïïmaï impa apënebo ëñencemïnimpa, ante apënecä. 
Ëñëninque tömënäni, Bitö mönitö weca wantepiyë quëwenguïmi, äñönäni tömengä Baa äninque, 
weetë, Gobopa, angantapa. Ayë, “Ñöwo Eedotadëë ïñömö ëëmë bequinque goquënëmo ïmo incete Wengonguï Ao angä ate botö mïnitö weca ayë ate weetë ocë ëmente ponceboimpa. Ñöwo gobo tamëñedäni.” Äninque Epeto ïñömö ñënë wipodë go guii të contadinque Pabodo wogaa gocantapa. 
Godinque Tetadea pö ti weëninque Eedotadëë ïñömö Itota Codito ingante godongämë näni pönencabo weca ëñacete ante eicantapa. Ayë ate Antioquiya weicantapa. 
Ayë ate mänïñömö tëöne quëwëninque wade godinque Gadatiabe adodö godinque Pidiquiabe tömäo wayömö wayömö cegonte godinque Itota mïñë në tee empote quëwënäni tömänäni ïnänite mäo apënedinque, Mönö ñimpo cedämaï inte tëï pïñente cecëimpa, ante apënecä ëñëninque tömënäni tëï pïñente entawëninque quëwengadänimpa. 
Mänïñedë wacä oodeo tömengä ëmöwo Apodo ïñömö Equitobe Adecantodia näni quëwëñömö ëñate pegaingä inte ñöwo Epeto näni quëwëñömö pongantapa. Tömengä ïñömö nanguï adinque në ëñënongä inte Wengonguï angä ëñente näni yewëmongaïnö ante do ëñëninque waa pönï apënecä ïnongäimpa. 
Mönö Awënë taadö ante apëneyönäni do ëñëningä inte mänïnö ante edemö ëwocadinque tömengä, Ëñencedänimpa, ante nanguï apënecantapa. Ayë Itota nänö cegaïnö ante nö ante odömonte apënecä incete Apodo ïñömö Wäö epënë nänö guidongaïnonque ante mäningancaque ëñëningä inte mäningancaque ante töingä odömongä ëñënönänimpa. 
Tömengä ñöwo oodeoidi odömöincönë go guii go guii cedinque guïñënedämaï inte apënecantapa. Piditida tönö Aquide näna gencaya guiquënë tömengä mänömaï apënecä tece ëñëninque ede Apodo ingante, Mönatö weca pöe, äna pöñongante, Wengonguï taadö ïïmaï ïnompa, ante töingä apëneda tece mä ëñengantapa. 
Mänömaï ceda ate Apodo weetë Acayabe gocete ante ceyongante tömënäni näni pönencabo tömengä ingante, Waa goe, änänitapa. Ayë, Acayabe ïñömö Itota ingante në tee empote quëwënäni acedänimpa, ante ïïmaï ante cadota ante yewëmönänitapa. Mïnitö, Apodo pongä adinque tömengä ingante waa ceedäni, ante yewëmöninque tömengä ingante pede pönönäni ente godinque mäo Acayabe quëwënäni ïnänite pede godongä adänitapa. Tömënäni Wengonguï waadete pönö cecä ate në pönënäni ïñönänite Apodo në waa pönï apënedongä inte mänïñömö ponte apënedinque tömënäni tönö godongämë cegacäimpa. 
Ede tömänäni ayönäni Apodo oodeoidi ïnänite nanguï weetedö weetë apënedinque gomonga apënecä wedänitapa. Tömengä, Mönö Codito ebänö cequingää, ante Wengonguï angä ëñente näni yewëmongainta adinque mönö ëñengëimpa, angantapa. Ayë, Itota mänïnö näni yewëmongaïnö baï në cedongä inte näwangä mönö Codito ïnongä ingampa, ante nö apënecä ëñëninque tömënäni edö cete wadö ante apënequïnänii. 
﻿Apodo ayë Coodinto ïñömö ee ongöñongä Pabodo nänö cegönïme teceguedë änanquidi owëñaque pö Epeto ïñömö weengantapa. Ponte ayongä Itota ingante në tee empote quëwënäni pancadäniya a ongönäni. 
Adinque tömengä tömënäni ïnänite, —Mïnitö pönente bayömïni Wengonguï tömengä Teiyë Waëmö Önöwoca ingante da pönongä ëmïnitawo. Äñongä tömënäni weetë, —Ïñempa mäningä Teiyë Waëmö Önöwoca ingantedö ante apënedänipa ëñenguïmönii. 
Ante apënedäni ëñëninque Pabodo weetë, —Ïninque ecänö ëmöwo ante epënë guiimïnitawo. Äñongante, —Wäö wodi nänö epënë guidongaïnö ante guiitamönipa. 
Mänömaïnö ante apënedäni ëñëninque Pabodo weetë, —Wäö wodi nänö guidongaïnö ante guiigaïmïni inte mïnitö, Idewaa wëne wëne cete awedö, ante Wengonguï Awënë gämënö ocë ëmente pongaïmïni ïmïnipa. Incete Wäö wodi, Ïincayë ate në Ponguingä ingante pönencemïnimpa, äninque tömënäni ïnänite epënë guidongacäimpa. Mäningä ïñömö Wäö nänö, Në Ponguingä, änongä ïñömö Itota ïnongä ingampa. 
Ante apënecä ëñente weyönäni Pabodo weetë mönö Awënë Itota ëmöwo apënedinque epënë guidongä guiidänitapa. 
Ayë tömengä gampocä ongöñönäni Wengonguï Teiyë Waëmö Önöwoca weë tömënäni baonga guiicantapa. Guiicä ate tömënäni wadäni näni tede baï mä tededinque Wengonguï beyë apënedänitapa. 
Mänïnäni onguïñënäni epënë në guiidënäni ïñömö önompo tipempoga go mengäa ïnönänimpa. 
Pabodo apäicä mengäa go adocanque pämonque adoyömö quëwëninque oodeoidi odömöincönë go guii go guii cedinque guïñënedämaï apënedinque, Wengonguï Awënë Odeye do pongäimpa, ante apënebo ëñëedani, ante nöingä ante apënecä ëñënänitapa. 
Apënecä ëñëñönäni pancadäniya guiquënë, Wïï pönëïnente awedö, ante Baa äninque Wengonguï Awënë taadö ante wïwa tedewënänitapa. Mänömaï tedewënäni ëñente wedinque Pabodo ïñömö ëmö cete godinque Itota ingante në tee empote quëwënäni ïnänite ente wade gocantapa. Ayë ïïmö ïñö ïïmö ïñö Tidänö nänö apëneincönë go guii go guii cete apënedinque Pabodo mänïñömö pö guiidäni tönö guëadö guëa apënedänitapa. 
Ayë mënepoga wadepo ganca Pabodo mänömaï ceyongä oodeoidi ince guidiegoidi ince Atiabe quëwënäni tömänäni mönö Awënë nänö apënedö ante ëñënänitapa. 
Ayë Pabodo tönö godongämë cedinque Wengonguï tëï pïñënongä inte nanguï cecantapa. 
Ïninque tömënäni Pabodo weocoo wade cecadoquincoo ince padëincoo ince ëninque wëne wëne ïnäni ïnänite ente mämö wo caayönäni waa badänitapa. Ayë mänömaï ceyönäni wëneidi në wïwa ëwocadäni tömënäni näni në ëwënënïnäni tao godänitapa. 
Mänïñedë oodeoidi Itota ingante pönënämaï ïnäni ince pancadäniya wayömö wayömö godinque wëneidi në wïwa ëwocadäni ïnänite në wido cedäni ïnönänimpa. Tömënäni nämä mä pönëwëninque, Ñöwo Awënë Itota ëmöwo apënedinque mönö wëne ingante wido cecëimpa, ante cedinque wëneidi ïnänite ïïmaï änönänimpa. Pabodo nänö në apënedongä Itota ëmöwo apënedinque botö, Wënebi tao gobäwe ämopa, änewënönänimpa. 
Mänïñedë oodeoidi beyë, Wengonguï quï, ante në godongä ñënengä adocanque Etequeba ïñongä tömengä wënäni tiete ganca ïnänitapa. Ïïnäni ïñömö Itota ingante pönënämaï ïnäni incete adobaï cece cedänitapa. 
Tece cece ceyönänite wëne në wïwa ëwocadongä ince tömënäni ïnänite näëmë tededinque, “Itota ingante do abopa. Ayë Pabodo ecänö ingää, ante do ëñëmopa. Weetë mïnitö guiquënë emïnidö ïmïnii.” 
Äñongä wëne wïwa ïnongä ingante në ëwënengä inte wiyaëmë tömënäni ïnänite to mäo yao ongöninque be tacantapa. Mänömaï cedinque tömënäni weocoo gä tadongadinque tei tei pangä ate tömënäni weocoo ömaadäni inte wepë taate wedinque oncodo tao wodii wïnönänitapa. 
Mänömaï batimpa, ante tedeyönäni Epeto ïñömö quëwënäni oodeoidi ince guidiegoidi ince tömänäni ëñëninque ancai guïñente wedänitapa. Ïninque mönö Awënë Itota ëmöwo wïï önonque ante tededäni inte tömengä ëmöwo ëwocete baï cedinque, Tëï pïñengä inte ëmongampa, ante wedänitapa. 
Ayë nanguï ïnäni ñöwo wede pönente badinque adoyömö pöninque tömänäni ëñëñönäni tömënäni näni wëne wëne cedïnö ante tömänö ante edonque apënedinque, Idewaa wëne wëne cete awedö, ante wido cedänitapa. 
Ayë idö inte në yewënïnäni ince pancadäniya adobaï pönente badinque tömënäni näni, Æbänö cete yewenguïï, ante yewëmöninta ince adoyömö ente pöninque tömänäni äñönäni në tänänitapa. Mänintacoo epodö itedë cedinque padata näni ëinta beyë godonte ënänii, ante cöwä ayönäni tincoenta mïido ganca mänimpota näni godonte ëninta ince në tänäni agadänimpa. 
Mänömaï në pönënäni badinque waa cedäni ïninque mönö Awënë nänö änö ante godömenque wayömö wayömö mäo gode änäni ëñëninque tömengä ingante näni pönencabo ince yebëninque tëï pïñënäni bagadänimpa. 
Mänömaï cedäni ate Pabodo önöwënenque pönëninque, Mäatedöniabe ëñace godinque botö Acayabe ëñace godinque Eedotadëë goceboimpa, ante pönëninque, ayë, Mänïñömö gote ate Odömä näni quëwëñömö cöwë goquënëmo ïmopa, angantapa. 
Äninque tömengä beyë në cedäni ïñönänite mënaa ïnate Tïmoteo tönö Edaato ïnate apënedinque, Mäatedöniabe gote ongöñömïna botö Atiabe wante quëwente pömoeda, ante da godongä godatapa. 
Mänïñedë Epeto ïñömö quëwënäni ïñömö, Itota Taadö mönö wido cecëimpa, ante nanguï Ye ye änänitapa. 
Tömënäni, Mönitö wengonguïnä Diänä ïnampa, ante onquiyënä ëmönö baï badöninque mäninca weca ede weente në apënedäni ïnönänimpa. Tömënäni quëwëñömö adocanque Deëmetedio näni änongä ïñömö padata aca podonte në badongä ïnongäimpa. Tömengä ïñömö padatagë ëninque aca podonte badöninque, Mïni wengonguïnä Diänä ïnante mïni teiyë waëmö apëneincö baï impa, ante guiyanconque badonte quëwënongäimpa. Mänömaï badöñongä tömengä tönö godongämë cedäni weetë wadäni ïnänite godonte ëninque mänincoo beyë tömënäni godonte ëinta nanguï ëninque quëwënönänimpa. 
Ïninque tömengä tönö në cedäni ïnänite ayë wadäni adobaï cedäni ïnänite äñete pönäni ate Deëmetedio ïñömö tömënäni ïnänite apënecantapa. “Ïñänäni, do ëñëmïnipa. Mönö badonte godöninque wadäni näni pönöninta nanguï ëmompa. 
Ayë nanguï ïnäni Epeto ïnömö quëwënäni ince Atiabe wodo tömäme quëwënäni ince ïingä Pabodo guiquënë wapiticë apënecä ëñëninque ede oda cedinque tömengä mïñë godänipa, ante do ëñëmïnipa. Tömengä ïñömö, Önompoca badöninca wïï wengonguïidi ïnänipa, ante tedecä apa quëwëmïnii. 
Mänömaï tedecä beyë mönö badönö ante wadäni nanguï ïnäni pïinte anguïnäni awedö. Ayë Diänä ñënënä wengonguïnä ïñönante tömengä ingante mönö apëneincö ince, Önonconque impa, anguïnäni awedö. Ayë godömenque, Mönö wengonguïnä Diänä waa pönï wengonguïnä ïnampa, ante Atiabe tömäo quëwënäni tönö inguipoga tömäo quëwënäni näni waa adönä ïñönante wabänö wapiticë tededinque godö pïinguïnäni badänipa, ante awedö.” 
Ante Deëmetedio mänömaïnö ante apënecä ëñëninque tömënäni enguï badinque ogë tededinque, “Epetoidi wengonguïnä Diänä ñënënä ïnampa,” ante weetë weetë ancaa änänitapa. 
Mänömaï padata në badönäni Ye ye änäni ëñente wedinque mänïñömö quëwënäni tömänäni, Quïëmë baï cedänipa, ante acete ante wadö pö wadö pö pogodo pönänitapa. Ponte ayönäni Mäatedöniabe quëwente Pabodo tönö godongämë në pönïna Gayo tönö Aditadoco a ongöna adinque tömënäni tömëna ïnate bei ongonte quingë mäo tömënäni näni aincönë ñënencönë go guiidänitapa. 
Pabodo guiquënë mänömaï cedäni ate wedinque, Godongämë ongönäni weca go guiidinque apëneceboimpa, ante ceyongante Itota ingante në tee empote quëwënäni weetë, Wënompa, ante, Go guiidämaï incebiimpa, ante wee cedänitapa. 
Ayë mänïme awënëidi pancadäniya Pabodo ëmigoidi ïnäni inte adobaï mämö tömengä ingante gode äninque, Bitö edö cete mänïñömö go guiiquïmii, ante wee änänitapa. 
Ïñonte godongämë ongönäni guiquënë, Quïnante pömoï, ante wodo tömänäni ëñënämaï ïnänitapa. Pancadäniya, Ïïmaï cecëimpa, äñönänite wadäni guiquënë, Wadö baï cecëimpa, ante weetedö weetë ante ogë tededinque nanguï pönï Ye ye änänitapa. 
Ye ye äñönäni oodeoidi guiquënë Adecantodo ingante yecado gö cedäni ongongä adinque godongämë ongönäni pancadäniya tömengä ingante, Ïïmaï cecëimpa, änänitapa. Tömengä guiquënë tömënäni ïnänite wee apënecete ante, Apocënë ïedäni, ante baï cedinque pipo pipo cecantapa. 
Oodeo ïnongä inte mänömaï cecampa, ante wedinque tömengä ingante ëñënämaï inte tömänäni adoyömö ogë tededinque, “Epetoidi wengonguïnä Diänä ñënënä ïnampa,” ante mëa ooda ganca adodö adodö adodö ante nanguï änänitapa. 
Ayë ate tömënäni awënë Tequedetadio ince ancaa tömënäni ïnänite angä ëñente apocënë ceyönäni tömengä, “Epetoidi ëñëmïni. Tömäo quëwënäni mänömaïnö ante do ëñënänipa. Mönö Epeto ïñömö quëwencabo mönö wengonguïnä Diänä apëneincö në aamö ïmompa. Ayë tömengä awinca baï yewëmöinca öönedë mönö weengainca adobaï në wee cemö ïmompa, ante adinque tömäme quëwënäni do ëñënänipa cemïnii. 
Mänïnö ante näwangä pönï impa, ante adinque, Babe impa, ante edö cete anguïnänii. Ïninque mïnitö ëñënämaï mïni Ye ye änewënö ñimpo cedinque piyënë cequënëmïni ïmïnipa. 
Ïïna mïni bei ongonte ente pönönïna ïñömö mönö wengonguïnä Diänä apëneincönë guiidämaï ïna inte wëne wëne cedämaï ïnapa. Ayë mönö wengonguïnä Diänä ïnantedö ante wïï wëne wëne ante pïïna apa quëwënänii.” 
“Deëmetedio padatagë näni badoncabo ince wacä ingante, Wïwa cebitapa, pïinte wedänitawo. Ede në apente näni äincö cöwë wi ënete ongompa. Mänincönë në apente änäni cöwë ongönänipa. Ïninque Deëmetedioidi në näni pïïnongä ingante mänïñömö ente gote änäni ëñëninque në apente änäni weetë tömengä ingante do apente anguënënäni ïnänipa. 
Ayë apente änäni, Ïïöne tömämïni godongämë pöedäni, näni änïöne bayonte mïnitö godömenque pïinte äïnëmïni inte mänïöne ponte ämïni ëñente apente änäni ate mïnitö piyënë cequënëmïni ïmïnipa. 
Ede ñöwoöne mïni Ye ye änewënïnö ante awënëidi pöninque, Quïnante mänömaï cemïnii, ante äñönäni weetë, Quïëmë beyë cetimpa, ante mönö angëimpa. Tömënäni weetë mönö ïmonte äninque, Mïnitö awënë ingante wido cecete ante cemïnipa, ante pïïnäni wece we.” 
Äninque godongämë ponte ongönäni ïnänite tömengä angä gogadänimpa. 
﻿Mänïï Ye ye ante näni änewënö ïinque cedäni ate Itota ingante në tee empote quëwënäni ïnänite weetë äñete pöñönänite Pabodo, Mïnitö gance pönente godömenque cecemïnimpa, ante godö edemö apënecantapa. Ayë, Ñöwo gobopa, ante Mäatedöniabe gocantapa. 
Godinque tömengä mänïñömö quëwënäni ïnänite, Mïnitö gance pönente godömenque cecemïnimpa, ante godö edemö apënecä ëñënänitapa. Mänömaï nanguï apënedinque tömengä mänïme tömäo cegöninque wayömö mäo wayömö mäo apënecä ëñënäni ate Guidetiabe gote pongantapa. 
Mänïñömö pöninque mëa go adoque apäicä quëwengantapa. Ayë, Tidiabe goquïmo, ante tece ñënë wipodë guiice ceyongante wadäni, Oodeoidi bitö ïmite wënoncete ante cedänipa ataque. Ante wee änäni wedinque tömengä, Botö weetë adodö godinque Mäatedöniabe wodo tebë goceboimpa, äninque taadonque gocantapa. 
Goyongä tömengä tönö godongämë godäni ïñömö, adocanque Bedea quëwëningä inte Pidido wengä Topatede, ayë weë Tetadönica quëwënïna Aditadoco tönö Tegonto mënaa, ayë weë Dedebe quëwëningä Gayo tönö Tïmoteo mënaa, ayë weë Atiabe quëwënïna Tiquico tönö Todopïmo mënaa, mänimpodäni ïnänitapa. 
Tömënäni täno godinque Todoa näni quëwëñömö pöninque mönitö wipodë ponguïmöni ante ee ongönänitapa. 
Mönitö guiquënë oodeoidi päö yede empoquï ömemö ï näni cenguïöne ïinque baganca Pidipo ïñömö quëwëninque wipodë ñënempodë go guiidinque wogaa godinque önompo ëmempoque ëöne gote ate tömënäni weca Todoa pöninque önompo ëmempoque go mëönaa quëwentamönipa. 
Tömënäni näni guëmanguïöne go ate mönitö, Ñöwo gäwadecë bayö Wengonguï itedë impa, ante päö godongämë cencete ante ëmongapaa ei wënömënecapaa ei guiidinque të contatamönipa. Pabodo ïñömö baäne ate goce cedingä inte ei guii të contadinque wantepiyë ayaönënëña pönï ayë apënecä ëñentamönipa. 
Wënömënecapaa möni godongämë ëñengoncönë gongapencade bacoo tï wodönote më ongönimpa. 
Adocanque edëningä tömengä ëmöwo Eotico ayamönecäa të contate ongongantapa. Ïninque Pabodo wantepiyë apëneyongä edëningä ïñömö möwocodë nanguï möïnente ayë wangë monte wënömënecapaa ongöninque yeipodë të go weengantapa. Go weente do wengä adinque tömengä ingante yao ongonte mänänitapa. 
Näñe wente öñöñongä Pabodo yeipodë weëninque, Quëwencecäimpa, ante cedinque wïni ente pe mangantapa. Ayë në pönëmöni möni caipë ïmönite apënedinque, —Mïï quëwengä ingampa. Guïñente wedämaï ïedäni, angantapa. 
Äninque Pabodo weetë adodö ëmongapaa eidinque päö ente pä ente mönitö tönö godongämë cëninque wantepiyë godömenque apënecöñongä ede ñäö batimpa. Ñäö ba ate Pabodo ñimpo cete wade gocantapa. 
Ayë, Edëningä mïingä quëwengampa, ante ente wade godinque tömënäni wampo pönëninque nanguï togadänimpa. 
Pabodo guiquënë taadonque goce cedinque mönitö ïmönite apënecantapa. Mïnitö wipodë ñënempodë go guiidinque mäodäme wipodenque godämë goyömïni, botö ömaaque näñe tebë pömoedäni. Atönö ïñömö pö wäï wocente owoyömïni botö ïñömö ömaaque pö adopodë guiibo ate gocëimpa, angä Ao ante mönitö täno go guii të contadinque öme tagamönimpa. 
Mänömaï godinque Atönö ïñömö pö wäï wocente owoyömöni tömengä ömaaque pö bee tëninque ñënë wipodë adopodë pö guiite të contacä ate mönitö godongämë wogaa godinque Mïitidëne näni quëwëñömö pontamönipa. 
Mänïñömö wäï wocente monte ate ñäö ba wogaa godinque mönitö Quiyo ganca pöninque waöne ate wodo penta godinque weetë Tämo ïñömö pömönique go Todoguidio ïñömö pömönique go ïñabe guingä ate Mïideto pontamönipa. 
Ede, Æ̈ëmë Pentecotee näni änömë botö bequinque Eedotadëë eyepë poncete ante quingë goquënëmo ïmopa, ante do äningä inte Pabodo ñöwo, Atiabe wantepiyë ongöninque edö cete Eedotadëë eyepë pömaïmoo. Ante pönente wedinque, Epeto ïñömö ti weënämaï yaatenque goceboimpa. Äñongä mönitö tömengä tönö Epeto wodo tebë godinque Mïideto ïñömö pontamönipa. 
Mänïï wipo ñënempo Mïideto ïñömö wogaa pö wäï wocë ate ti weëninque Pabodo wadäni ïnänite da godöninque, Mïnitö Epeto ïñömö tömëwë eidinque Itota Codito ingante në godongämë pönënäni weca godinque tömënäni ïnänite në aadäni Picënäni ïnänite äñete pöedäni. 
Angä äñete pöñönänite tömengä, “Botö Atiabe mä ponte quëwëninque botö goganca ebänö mïnitö weca waa cete quëwënömoï, ante do ëñëmïnipa. 
Ede oodeoidi, Wënonce, änäni ëñëninque nanguï guïñente webo incete botö, Önömoque baï ïmopa, ante pönëninque Wengonguï beyenque nanguï cedinque Ca ca wedinque ee cetabopa. 
Ïninque botö, Mïnitö beyenque quïnö waa inguïï, ante pönëninque pe wëënedämaï inte do apënebo ëñëmïnitapa. Ayë ede tömänäni ayönäni odömonte apënedinque botö wacönë mäo wacönë mäo go guiidinque apënebo ëñëmïnitapa. 
Ayë pancamïniya oodeoidi ïñömïnite pancamïniya guidiegoidi ïñömïnite botö tömämïni ïmïnite apënedinque ïïmaï ante apënetabopa. Mïnitö, Idewaa wëne wëne cete awedö, ante pönente wedinque Wengonguï gämënö pöninque mönö Awënë Itota Codito ingante pönencemïnimpa, ante ämo ëñëmïnitapa. Mänömaï tömää cetabopa, ante do ëñëmïnipa.” 
“Ñöwo guiquënë Wengonguï Önöwoca angä ëñëninque Eedotadëë goceboimpa. Mänïñömö pöñömote quïëmë baï bacëimpa, ante pönente wedïmo incete ee goceboimpa. 
Önonque botö ñöwo wayömö wayömö näni quëwëñömö pöñömote wadäni Wengonguï Teiyë Waëmö Önöwoca tönö apënecä ëñënäni inte do botö ïmote ïïmaï ante wee änänipa. Bitö tee mönete nanguï caate wequinque Eedotadëë gobipa, änäni ëñëninque mäninque ante ëñëmopa. 
Incete, Wengonguï waadete pönö cedinque nänö cegaïnö ante watapë apënedinque bitö, Nö pönï impa, ante apënebi ëñencedänimpa, ante mönö Awënë Itota doyedë botö ïmote angacäimpa. Ïninque tömengä nänö anganca ïinque cecete ante ceyömote wënönäni wëmo incete botö, Godömenque inguipoga quëwenguënëmo intabopa, ante wedämaï inceboimpa. Ayë pogodo gote baï botö goquïnö tömänö gocete ante nanguï ceceboimpa, ämopa,” ante Pabodo apënecantapa. 
Ante apënedinque tömengä ayë godömenque apënecantapa. “Botö, Mönö Awënë Odeye do pongäimpa, ante apënedinque wayömö mäo wayömö mäo apënebo ëñëmïnitapa. Idewaa apënebo ëñënïmïni inte mïnitö ñöwo ëmëwo botö awinca amïnipa. 
Mänömaï beyë botö ñöwoöne apënedinque mïnitö ïmïnite ïïmaï ämopa. Botö, Quëwencemïnimpa, ante cedinque ancaa apënebo incete pancadäniya tömënäni näni wïï ëñënö beyenque wentamö mongente näni wenguinque goyönäni botö weetë mänïnö beyë wentamö mongënämaï ïmopa. 
Wengonguï, Ïïmaï cebo bacëimpa, ante nänö änö ante botö ïñömö ede pe wëënedämaï inte mïnitö ïmïnite tömänö edonque pönï apënebo ëñëmïnitapa.” 
“Mïnitö ïñömö ede nämä wee aadinque waa cete quëwëedäni. Wengonguï Önöwoca mïnitö ïmïnite äninque, Ïïnäni cëningäidi baï ïnänipa, ante nänö në angaïnäni ïñönänite mïnitö weetë në aamïni ïnömïni inte tömënäni ïnänite edemö wee aaedäni. Mönö Awënë Codito ingante näni godongämë pönencabo ïnänite encete ante tömengä nämä wepë godonte engä ate Wengonguï quïnäni bagadänimpa cemïnii. Mïnitö tömënäni ïnänite në aamïni inte waa aaedäni. 
Ede botö do ëñëmopa. Babeidi gäwëï ecate ade cënäni amïnipa. Ede botö ëmö cete gobo ate waodäni ince babeidi cedäni mïni abaï adobaï wëne wëne cedinque mïni pönencabo ïñömïnite ata cepodämaï incedänimpa. Tömënäni babe wapiticë änäni ëñëninque mïni cabo ince pancadäniya ëñënämaï badinque wade godäni wecemïnimpa. 
Ayë tömëmïni mïni pönencabo ince pancadäniya, Mönitö mïñë poncemïnimpa, ante cedinque babe wapiticë odömoncedänimpa cemïnii. 
Ede wee ceedäni. Botö, Mänömaï bacëimpa, ante wadepo mënepoga go adodepoque ïñonte itedë ince woyowotë ince ñimpo cedämaï inte Ca ca wedinque mïnitö tömämïni ïmïnite apënebo ëñënömïnimpa. Mänömaïnö ante pönëedäni,” ante Pabodo apënecä ëñënänitapa. 
Äninque tömengä, “Ïñänäni, botö mïnitö ïmïnite Wengonguï nempo ñöwo ëmö cete gobo tamëñedäni. Tömengä waadete nänö pönö cedïnö ante möni apënedö ante ëñente ëwocamïni ïñömïnite tömengä mïnitö ïmïnite godongämë cecä ate tëï pïñente bacemïnimpa. Ayë Wengonguï quïmöni tömämöni tönö mïnitö adocabomïni bayömïnite tömengä eyepë da pönongä ate mïnitö mönitö tönö godongämë encemïnimpa. 
Botö ïñömö ebänö quëwëmoï aedäni. Ede wacä quï tiguitamö ince oodo ince weocoo ince, Botö quï bacëimpa, ante cöwë ëïnënämaï ïnömoimpa. 
Ede tömëmo önompoca botö cedïnö beyenque quïëmë enguënëmo ante eyepë ëninque quëwënömoimpa. Ayë botö tönö godongämë cedäni näni enguënënö ante adinque adobaï botö tömëmo önompoca cedïnö beyenque ëninque tömënäni ïnänite da godö da godö cebo ëninque quëwënönänimpa. Mänömaï botö cedïnö ante do ëñëmïnipa. 
Mönö Awënë Itota ince ïïmaï ante apënegacäimpa. ‘Mäincoo ëninque mönö wedenque tomompa. Weetë wacä ingante pede godöninque mönö nanguï toquinque impa.’ Ante Itota nänö apënegaïnö ante pönëninque botö, Mänömaï mönö önompoca nanguï cedinque ëninque wadäni në enguënënäni ïnänite mönö pede godongëimpa, ante mïnitö ïmïnite cöwë odömonte apënebo ëñëmïnitapa.” 
Mänömaïnö ante ïinque apënedinque Pabodo tömënäni tönö da guicapodinque Wengonguï ingante apënecantapa. 
Ayë tömënäni Ca ca wedinque, Waa goe, ancete ante godongämë goto pöninque tömengä ingante yaagö yaagö cedänitapa. 
Tömengä nänö, Botö ïmote ëmëwo amïnipa, nänö änïnö beyë godömenque nanguï wedänitapa. Ayë tömengä ingante ñënë wipo ganca ente mäodäni gogacäimpa. 
﻿Mönitö tönïñadäni tönö godongämë wegöninque Pabodo tönö möni goquincabo ïñömö, Wipo ñënempo do wogaa goce cepa, ante adinque ede, Ñöwo gomönipa, ante tömënäni ïnänite ëmö cete godinque mänimpodë go guiitamönipa. Guiidinque mönitö töingä wogaa godinque Coto näni quëwëñömö ponte tömëwë eite monte ate ïïmö ate Ododata gomönique go Patada näni quëwëñömö pontamönipa. 
Patada ïñömö pö ti weente ayömöni, Wipo ñënempo Pënitia goquimpo impopa, ante adinque mänimpodë go guiidinque wogaa gotamönipa. 
Wogaa godinque dipëmë ïnö gomö ayömöni wää tëïwënë Tipidebe a ongö adinque tecepë ïnö wodo tebë wogaa gomönique go Tidiabe pontamönipa. Ayë ñënempo möni goimpo Tido ïñömö mäincoo öwäaquï impa, ante ëñëninque mönitö mänïñömö adobaï ti weentamönipa. 
Ti weëninque mönitö tömënäni quëwëñömö ponte ayömöni Itota ingante në tee empote quëwënäni a ongönäni adinque mönitö önompo ëmempoque go mëönaa ïñonte tömënäni tönö godongämë quëwentamönipa. Tömënäni guiquënë, Wengonguï Teiyë Waëmö Önöwoca apënecä ëñënïnäni inte Pabodo ingante, Bitö wequinque Eedotadëë ïñömö goce cebipa, ante wee änänitapa. 
Mänömaï ante wee änäni ëñëmöni incete mönitö, Mänimpoöneque quëwenguënëmöni intamönipa, ante adinque wade gotamönipa. Ïninque tömënäni näni quëwëñömö yabe ïnö tömënäni näni wencabo tömänäni ente mäodäni godinque mönitö ëmönaiya pöninque godongämë da guicapodinque Wengonguï ingante apënetamönipa. 
Apënete ate mönitö, Gomönipa, äninque go ñënë wipodë adopodë guiidinque wogaa goce ceyömönite tömënäni weetë, Waa goedäni, äninque ocë ëmente tömënäni oncö godänitapa. 
Mönitö ïñömö Tido ïñömö wade tao wogaa godinque Todëmaida ïñömö pö tömëwë eidinque mänïñömö näni pönencabo ïnänite adinque mönitö, Pömönipa, äninque tömënäni tönö adoöneque quëwentamönipa. 
Ïïmö ate wade godinque Tetadea näni quëwëñömö pöninque Pedipe oncönë pö guiite quëwentamönipa. Wëënëñedë Itota nänö në ëmïñënäni, Mönö pönencabo beyë ante në cedäni tiete ganca ïnäni incedänimpa, ante näni Tiete änönäni ïñönäni adocä Pedipe tömënäni näni pönencabo beyë ante në cecä ïnongä inte Codito waa pönï nänö pönö cegaïnö ante në apënecä ïnongäimpa. 
Tömengä wënäni baquedänique mengäa go mengäa ïñönänite Wengonguï Önöwoca pönö cecä ate tömënäni Wengonguï beyë në apënedäni ïnönänimpa. 
Mönitö Pedipe weca tëöne quëwëmöni ate wacä onguïñengä tömengä ëmöwo Agabo Wengonguï beyë në apënedongä inte Oodeabe quëwente weë pongantapa. 
Mönitö weca pöninque tömengä Pabodo pacadeyenta ëninque nämä önompo goti wimpote wei önöwa goti wëwadinque ïïmaï ante apënecantapa. —Wengonguï Teiyë Waëmö Önöwoca botö ïmote ebänö ante apënecää, ante apënebo ëñëedäni. Oodeoidi Eedotadëë në quëwënäni ïñömö ïï pacadeyenta në ëadingä ingante mänömaï goti wïninque oodeoidi ïnämaï ïnäni nempo pede godönäni encedänimpa, ante do apënecä ëñëmopa, ante Agabo apënecantapa. 
Mänömaï apënecä ëñëninque mönitö Tetadea quëwënäni tönö Pabodo ingante wee wee apënedinque, Eedotadëë godämaï ïmäwe. 
Ante wee äñömönite Pabodo weetë, —Mïnitö ïñempa Ca ca wemïni ëñente wedinque wetawente awedö. Ede Eedotadëë goyömote bei ongonte goti wïnäni incete wënönäni wëmo incete botö ïñömö ñimpo cedämaï inte mönö Awënë Itota ëmöwo beyenque cöwë goceboimpa. 
Ante mänömaï apënecä ëñëninque mönitö ancaa wee äñömönite Pabodo, Cöwë goceboimpa, ante ñimpo cedämaï inte angä wedinque mönitö weetë ede, Wengonguï nänö änö baï bacëimpa, ante adinque mönitö ee ate pe wëënetamönipa. 
Ïninque mänimpoöne mänïñömö quëwëninque, Ñöwo mönö Eedotadëë gocëimpa, ante cedinque Pabodo tönö godongämë ee gotamönipa. 
Goyömöni Tetadea ïñömö quëwënäni inte Itota ingante në tee empote quëwënäni pancadäniya mönitö tönö godongämë godinque, Näatöö oncönë owocemïnimpa, ante mäninganca ente mämönäni pö guiitamönipa. Tömengä ïñömö wää tëïwënë Tipidebe në quëwëningä inte dobeyedë Itota nänö në ëmïñengä badingä inte quëwënongäimpa. 
Tömengä oncönë pö guii mömönique go Eedotadëë pöñömöni mänïñömö quëwente në pönënäni ïñömö, Waa pömïni amönipa, ante todänitapa. 
Ayë ïïmö ate Pabodo tönö godongämë möni poncabo Tantiago weca ëñace gotamönipa. Tömengä weca pöñömönite në pönënäni ïnänite në aadäni në Picënäni tömänäni adoyömö pönänitapa. 
Adinque Pabodo, Waa quëwëmïni, äninque godömenque ïïmaï ante apënecantapa. Mëmöidi ëñëedäni, äninque, Botö oodeoidi ïnämaï ïnäni weca gote ceyömote Wengonguï ïïmaï godongämë waa cecantapa, ante Wengonguï nänö cedïnö ante tömengä adodö adodö ante apënecä ëñënänitapa. 
Ëñëninque në aadäni Picënäni guiquënë, Wengonguï, Bitö waa pönï cebitapa, ante godongämë watapë apënedänitapa. Ayë Pabodo ingante weetë apënedinque, —Biwï ëñëmi. Oodeoidi epodö mïido ganca ïnäni ñöwo do pönente badäni abitapa. Tömënäni ïñömö Wengonguï nänö wee angaïnö ante tömänäni ëñente cöwë cedäni abitawo. 
Ayë ede bitö Pabodobi wëne wëne cedämaï ïñömite wadäni bitö ïmitedö ante babe wapiticë godö oodeoidi ïnänite ïïmaï ante tedewënäni ëñënänipa. Tömënäni, Pabodo wayömö wayömö godinque oodeoidi wabeca quëwënäni ïnänite bee tente odömöninque ïïmaï ante apënecampa, ante tedewënänipa. Pabodo, Mïnitö wënäni ïnänite ëö togënämaï ïedäni, äninque, Dodäni näni angaïnö mïni ëñënö ante ñimpo ceedäni, ante änewengampa, ante tedewënänipa. Ayë godömenque äninque, Möitee wodi nänö wee angaïnö ante wido ceedäni, ante Pabodo änewengampa töö. Ante tömënäni bitö ïmitedö ante babe ante tedewënänipa. Ïñempa bitö mänömaïnö ante änämaï ïñömite tömënäni oodeoidi ïnänite babe ante apënedäni ëñënänipa cebii. 
Ïninque, Pabodo do pongäimpa, ante oodeoidi do ëñenguïnäni ïnänipa, ante pönente wedinque mönitö ñöwo, Æbänö cete wee cequïï, ante wemönipa. 
Ïninque, Pabodo nö cecä ïñongante wadäni babe wapiticë tededänipa, ante oodeoidi ëñencedänimpa, ante wee cedinque bitö ïïmaï cecebiimpa ämönipa. “Pabodo ëñëmi, änänitapa. Mönitö weca onguïñënäni mengäa go mengäa ïnäni ñöwo ongöninque, Wengonguï beyenque ante cöwë cecemönimpa, ante në änïnäni inte tömënäni näni änïnö baï ïinque cequïnäni ïnänipa. 
Tömënäni, Mönitö änïnö ante do ïinque cedïmöni inte wentamö mongënämaï ïmöni acedänimpa, ante cedinque, Wengonguï quï, ante godonce cedänipa. Ïninque bitö ïñömö mänïnäni ïnänite ente godinque tömënäni tönö godongämë, Wengonguï quï, ante godöe. Ayë bitö eyepë pede godömi ëninque tömënäni näni godonguënencoo godonte ëninque, Wengonguï quï, ante godöninque tömënäni ocaguï tömanguï ocäa pönï ëö tocate incedänimpa. Bitö mänömaï tömënäni tönö ïñacabo cedinque Möitee wodi nänö angaïnö baï cebi adinque oodeoidi weetë, Æ, Pabodo nö cecä ïñongante wadäni ïñömö babe wapiticë tededänipa, ante ëñencedänimpa,” ante në Picënäni änänitapa. 
“Ayë oodeoidi ïnämaï ïnäni guiquënë në pönënäni badinque ebänö cequënënäni ïnänipa, ante pönente wedinque mönitö do godongämë pönëninque tömënäni ïnänite ïïmaï ante yewëmontamönipa. Wadäni, Wengonguïidi quï, ante cenguï näni cönönincoo ante mïnitö cënämaï gomö aedäni. Wepë owemöingä adinque cëningä ñë wïmencate wëningä adinque cënämaï ïedäni. Ayë nänöogengä ïnämaï ïñongante mïnitö godö guëa mönämaï ïedäni, ante do yewëmontamönipa,” ante në aadäni Picënäni Pabodo ingante apënegadänimpa. 
Ïïmö ate ñäö bayonte në aadäni Picënäni näni änïnö baï ëñente cedinque Pabodo mengäa go mengäa ïnäni ïnänite ente mäocä gote ceyönäni tömengä nänö teiyë waëmö baquinque ante tömënäni tönö Möitee wodi nänö wee angaïnö ante ëñente cecantapa. Mänömaï cedingä inte tömengä Wengonguï oncö ñënencö yabecönë go guiidinque mänïñömö cedäni ïnänite apënedinque, Mönitö adoque Wengonguï itedë go ate Möitee wodi nänö angaïnö ïinque cemöni ate ïïnäni ïñömö, Wengonguï quï, ante baö pede pönönäni ëninque tancemïnimpa, ante Pabodo tömënäni beyë ante apënecantapa. 
Ayë önompo ëmempoque go mëönaa nänö änimpoöne wodo ïinque ba ate oodeoidi Atiabe quëwente në pönïnäni guiquënë Wengonguï oncö ñënencö yabecönë ponte ayönäni Pabodo a ongongä. Adinque mänïñömö önonque ongönäni ïnänite, Mönö pïinte cecëimpa, ante änäni ëñëninque ïïnäni weetë enguï badänitapa. Ayë Pabodo ingante bei ongonte, 
aa pedinque tömengä ingante në pïinte änäni ïñömö, “Idegoidi cöwä aedäni” ante, “Ïingä ingampa cemïnii. Pö godongämë ceedäni. Tömengä inguipoga tömäo godinque tömäme quëwënäni ïnänite mäo apënedinque ïïmaïnö ante tedewengampa. Idegoidi wëne wëne cedäni ïnänipa, ante cöwë änewengampa. Wengonguï oncö ñënencö ince önonconque impa, angampa. Ayë Wengonguï nänö wee angaïnö ante mönö ëñënämaï ingëimpa, ante tömengä änewengampa töö. Ayë ïñömö oncö teiyë waëmö oncö ïñonte tömengä weetë guidiegoidi ïnänite ente mämö ïincönë guiidinque otënë öñö baï cecantapa cemïnii,” ante pïïnänitapa. 
Do ede wacä Todopïmo ïñömö Epeto ïñömö quëwëningä inte Eedotadëë pöninque Pabodo tönö cegöna ïnönäimpa. Mänömaï guëa cegöna adinque oodeoidi, Æ, ïingä oodeocä ïnämaï ïñongante Pabodo do Wengonguï oncö ñënencö yabecönë ente mämongä wäänë guiibaingampa, ante wawique pönëninque mänïnö ante wapiticë apënedänitapa. 
Mänömaï ante änewënäni ëñëninque Eedotadëë quëwënäni tömäo ïñömö Ye ye äninque pogodo pönänitapa. Ponte Wengonguï oncö ñënencö yabecönë mäo pö guiidinque Pabodo ingante bei ongonte ëninque oncodo wëä mantao godinque odemö do tee mönedänitapa. 
Ayë godömenque, Wënongëimpa, ante tece ceyönäni adocanque mëi odömäno tontadoidi awënë cömantante ingante apënecantapa. Eedotadëë tömäo Ye ye äninque pogodo pönänipa cebii. 
Ante mëi angä ëñente wedinque awënë cömantante ïñömö tontado capitäöidi tontadoidi ïnänite, Pöedäni, äninque në Ye änäni weca pogodo weë do pönänitapa. Ïninque awënë cömantante tönö tontadoidi do weente pönänipa, ante adinque wadäni weetë Pabodo ingante në tei tei pänïnäni inte ñöwo ñimpo cedinque ee adänitapa. 
Pabodo weca pöninque awënë cömantante angä ëñëninque tontadoidi weetë Pabodo ingante bei ongöninque yaëmengö mëmëña goti wïnänitapa. Awënë cömantante ïñömö, Æcänö ingäï, ante ayë, Quïnö wëne wëne cecäï. 
Äñongante pancadäniya, Ïïmaï cecantapa, äñönäni wadäni weetë, Wïï ïïmaï wadö cecantapa, äninque wee wee äñönänite tontadoidi awënë cömantante ïñömö, Nöingä ante ebänö cete ëñenguïmoo, ante wedinque tontadoidi ïnänite angä ëñëninque Pabodo ingante tömënäni wee cete ïñömö ente mëicete ante cedänitapa. 
Ænte godinque tëwaimpa ganca tece pöñongante godongämë ongönäni godömenque enguï badinque wïwa cece cedäni wedinque tontadoidi weetë Pabodo ingante wee cedinque önönancapë engö cedinque adïmongä nëente mëidäni tëwaimpaa eicantapa. 
Ayë tömänäni ede tee empote pönäni ïñömö Ye ye äninque, “Cöwë wido cecëimpa,” ante ancaa änänitapa. 
Wee cetïñömö tece mangui guiicete ante ceyönäni Pabodo ïñömö tontadoidi awënë cömantante ingante apënedinque, —Bitö Ao ämi ëñente ate botö adodeque bitö ïmite apëneceboimpa. Äñongante, —Ïñempa bitö guidiego tededö tedebi ïmitawo. 
Bitö ïñempa equitobi ïnömi inte ede doyedë, Wido cecëimpa, ante cedinque në, Wënongëimpa, ante näni änincabo ïñönänite coatodo mïido ganca ïnäni ïnänite önömeca ente mäobi godänitapa. Botö ayömo bitö adobi ïmitapa töö. 
Äñongante Pabodo weetë, —Ïñempa botö waobo ëñagaïmo inte oodeobo ïnömo ïmopa. Botö wïï önöñömonque ëñagaïmo ïmopa. Tiditiabe Tadoto näni nanguï quëwëñömö ëñagaïmo ïmopa cebii. Ao ämi ate botö ïïnäni ïnänite apënebo ëñëmaïnänipa. 
Äñongante Ao angä ate tëwaimpaa adiyë gongëninque godongämë ongönäni ïnänite Pabodo, Apocënë ïedäni, ante baï cedinque compo compo cecä. Adinque tededämaï ongönäni ate tömengä ebedeoidi näni tededö tededinque ïïmaï ante apënecä ëñënänitapa. 
﻿“Botö tönïñamïni ïmïni ëñëedäni. Botö wempomïni ïmïni botö nämä wee apënebo ëñëedäni.” 
Ante Pabodo ebedeo tededö apënecä ëñëninque tömënäni, Æ mönö tededö apënecampa, ante wedinque godömenque ëamonca nöwë ongöñönäni tömengä ïïmaï ante apënecantapa. 
“Botö ïñömö oodeobo ingaïmo ïmopa. Tiditiabe Tadoto ïñömö ëñagaïmö inte botö Eedotadëë ponte pegaboï aedäni. Ïñömö pedinque Gämadiedo në odömongä weca adïmo inte botö mönö mëmëidi näni wee angaïnö ante edemö ëñëninque adodö ante ëñente cete pegaboimpa. Mïnitö, Wengonguï beyë ante mönö cöwë cecëimpa, ante ñöwoöne cemïnipa. Mïnitö cemïni baï botö adobaï Wengonguï beyë ante cecete ante cöwë nanguï cedinque quëwengaboimpa. 
Ïninque, Itota öönedë godö Taadö baï ingampa, ante në pönënäni ïnänite botö, Pämo wencedänimpa, ante togente pangaboimpa. Onguïñënäni ince onquiyënäni ince tömänäni ïnänite bei ongöninque botö wadäni nempo pede godömo ëninque tömënäni weetë në pönënäni ïnänite mäo tee mönedäni wegadänimpa.” 
“Mänömaï cedinque botö, Godömenque Daämaco ïñömö godinque botö, Taadö, ante në pönënäni ïnänite bei ongonte goti winte adodö Eedotadëë ïñömö ente mämö pede godömo ëninque awënëidi weetë tömënäni ïnänite pänäni wecedänimpa, ante cetabopa. Mänömaï cecete ante cebo adinque, Wengonguï quï, ante në godongä ñënengä pönï ïnongä tönö në aadäni näni Picencabo tönö Ao äninque, Mönitö tönïñadäni Daämaco ïñömö quëwënäni acedänimpa, ante cadota ante yewëmönäni ente gotabopa. Ïninque, Botö ebänö ceboo, ante në agaïnäni inte awënëidi ince ede, Pabodo näwangä angampa, ante ñöwo në apënequënënäni ïnänipa,” ante Pabodo angantapa. 
Äninque Pabodo, Ïïmaï cegaboimpa, ante godömenque apënecantapa, “Botö taadö godinque tecebecä ïñonte Daämaco obo ponte ayömote öönedë ïñontobë ñäö botö weca pö godongämë guïnë gongë ate wedinque, 
botö guidömëmë të go weentabopa. Ayë ëñëñömote, ‘Taodo, Taodo. Botö ïmote quïnante togente pämii.’ 
Äñongante, ‘Awënë, ebidö ïnömi ïmii.’ Ante weyömote tömengä, ‘Itota Näatadeta quëwënïmo inte mänïmodö bitö në togente pänömo ïmopa,’ ante apënecantapa. 
Mänömaï apëneyongä botö tönö godongämë godäni guiquënë ñäö gongenque adinque botö ïmote në apënecä nänö tededö ante ëñënämaï ïnänitapa. 
Botö ïñömö, ‘Awënë, quïnö cequënëmo ïmoo, ante ämi ëñëmoe.’ Äñömote mönitö Awënë weetë, ‘Bitö engë gantidinque Daämaco ïñömö goe. Botö, Taodo ïïmaï cececäimpa, ante wacä ingante Daämaco ïñömö në quëwengä ingante do apënebo ëñengampa cebii. Bitö Daämaco ïñömö gote ongöñömi tömengä weetë bitö ïmite apënecä ëñente cecebiimpa,’ angantapa. 
Ayë ñäö gongë adinque botö bee wodömonte baï bayömote botö tönö godongämë godïnäni weetë töö ëmente Daämaco ïñömö mäodäni gotabopa,” ante Pabodo apënecantapa. 
Mänömaïnö ante apënedinque Pabodo godömenque apënecantapa. “Mänïñömö gote ongöñömo wacä tömengä ëmöwo Änäniya botö weca pongantapa. Tömengä ïñömö Wengonguï ingante guïñente wedongä inte dodäni näni wee angaïnö ante cöwë ëñente cecä ïnongäimpa. Ïninque oodeoidi mänïñömö quëwënäni tömänäni tömengä ingante waa adönänimpa. 
Tömengä ïñömö botö weca pö në gongëninque, ‘Taodo, bitö botö biwï ïmi, ñöwo waa bamonte ae.’ Tece äñongante botö ëmö adinque tömengä ingante waa atabopa. 
Tömengä ayë apënedinque, ‘Mönö mëmëidi Wengonguï ince, Botö ebänö cequïmo ïmoo, ante botö pönente angaïnö ante bitö ëñencebiimpa, ante cedinque bitö ïmite apente engampa. Ayë, Mönö nö cedongä ingante tömëmi acebiimpa. Adocä apënecä ëñencebiimpa, ante cedinque Wengonguï bitö ïmite do apente engampa. 
Ïninque në adïmi inte në ëñëmi inte bitö ïñömö ede bitö adïnö ante bitö ëñënïnö ante, Näwangä impa, ante tömäme quëwënäni ïnänite mäo apënebi ëñencedänimpa. 
Ñöwo ïñömö quïnante a ongömii. Ængë gantidinque Itota ëmöwo apënedinque, Wëne wëne botö cedö pönö ñä mënongabi quëwëmoe, äninque epënë guiie.’ Ante Änäniya angä ëñëninque botö epënë guiitabopa,” ante Pabodo apënecantapa. 
“Ayë ate adodö Eedotadëë pontabopa. Ayë Wengonguï oncö ñënencö yabecönë go guiidinque Wengonguï ingante apënedinque botö ate baï cewënente ayömö, 
mönö Awënë botö ïmote ïïmaï ante apënecantapa. ‘Bitö botö ïmote ante nö apënebi incete ïïnäni ëñënämaï ïnäni inte Baa anguïnäni ïnänipa cebii. Ñöwo Eedotadëë quingë wodii tao gobäwe.’ 
Äñongante botö, ‘Awënë ëñëmi, antabopa. Oodeoidi odömöincönë wacönë wacönë go guiidinque botö bitö ïmite në pönënäni ïnänite mäo tee mönedinque tei tei pänïmo ïmopa. Mänömaï impa, ante ïïnäni do ëñënänipa. 
Ayë, Itota ince näwä Awënë ïnongä ingampa, ante në apënecä ïñongante Etebä wodi ingante wënönäni wëñongä botö ede Ao äninque në wënönäni weocoo aate a ongontabopa, ante tömënäni do agaïnäni inte botö ïmote waa aquïnäni ïnänipa.’ 
Ante wee apënebo incete Wengonguï Awënë weetë, ‘Ñöwo goe, ämopa, angantapa. Gobe oodeoidi ïnämaï ïnäni weca bitö ïmite da godömo gocebiimpa,’ ante da godongä gotabopa,” ante Pabodo apënecantapa. 
Pabodo, Oodeoidi ïnämaï ïnäni weca angä gotabopa, ante nänö apënedï ganca godongämë ongönäni ëñëë gönänitapa. Weetë mänïne apënecä ëñente wedinque tömänäni yede äninque, “Oodeoidi ïnämaï ïnäni weca godingä ïñömö ede quëwënämaï inguënengä awedö. Tömengä ingante mönö wo ëwengëimpa.” 
Äninque tömënäni godömenque enguï badinque Ye ye äninque nämä weocoo yabecooque gäni tadongadinque wance wance cedinque onguipo guidïmö ö ëninque wo ëentodö wo ëentodö ancaa cedänitapa. 
Mänömaï enguï bate wëne wëne cedäni adinque tontadoidi awënë cömantante angä ëñëninque Pabodo ingante wee cete ïñömö manguidäni guiicantapa. Ayë, Quïnö wëne wëne cecäï ante pïinte änänii, ante ëñencete ante tontadoidi ïnänite apënedinque, Mïnitö cöwë cedïnö baï cedinque tei tei pämïni caate wedinque Pabodo tömää tömengä cedïnö edonque pönï apënecä ëñenceboimpa, angantapa. 
Ëñëninque tömengä ingante pancete ante ëmontaimenca tece goti wïninque ñö ceyönäni Pabodo ïñömö tontado awënë capitäö mänïñömö ongongä ingante apënedinque, —Ïñempa apente änämaï ïñönäni botö odömäno onguïñëmo ïñömote quïmë päwëmïnii. Mänömaïnö cedinque mïnitö awënëidi näni wee angaïnö ante dice ëñente cemïniyaa. 
Äñongä capitäö weetë awënë cömantante weca godinque, —Ïingä ïñömö odömäno onguïñengä ïnongä ingä ataque. Ñöwo ebänö cequïmii. 
Angä ëñente wedinque cömantante ïñömö Pabodo weca pöninque tömengä ingante, —Bitö näwangä odömäno onguïñëmi ïmitawo. Äñongante Pabodo, —Ao, bitö ä baï botö mänïmodö ïmopa, angantapa. 
Pabodo apënecä ëñëninque cömantante weetë, —Botö guiquënë odömäno ïnämaï ëñagaïmo inte mänïnö bacete ante cedinque nanguï godömo ëninque odömänoidi weetë botö ïmote, Odömänobi ïmipa, ante yewëmönäni bagaboimpa. Apënecä ëñëninque Pabodo weetë, —Botö guiquënë odömänobo ëñagaïmo inte ede odömänobo ïnömo ïmopa, ante apënecantapa. 
Mänömaï apëneyongä në pance cedïnäni guiquënë do tömengä ingante ëmö cete wade godänitapa. Ayë cömantante ïñömö, Pabodo odömäno onguïñengä ïñongante botö ämo yaëmengonca goti wïnänipa töö, ante guïñente wedinque, Botö awënëidi pïïnäni wece we, ante wegacäimpa. 
Ïïmö ate cömantante ïñömö, Quïnö Pabodo wëne wëne cecäï ante oodeoidi pïinte änänii, ante ëñencete ante Pabodo ingante äñecä ta pongantapa. Ayë, Wengonguï quï, ante në godönäni ñënënäni tönö oodeoidi tömënäni näni në Apente Äincabo ïnänite äñete godongämë ponte ongöñönäni Pabodo ingante ente mäwë tömënäni weca gö cecä gongengantapa. 
﻿Pabodo ïñömö oodeoidi näni në Apente Äincabo ïnänite gomö adinque, —Botö mëmöidi ëñëedäni. Botö mïmö entawente nämä apente cedinque Wengonguï beyë botö cequënënö ante wëënëñedë ïinque cedinque cöwë ñöwo ganca adobaï cedinque quëwëmopa. 
Ante mänömaï apënecä ëñente wedinque, Wengonguï quï, ante në godongä ñënengä pönï ïnongä Änäniya guiquënë Pabodo gäänë ongönäni ïnänite apënedinque, Önöneca tei tei tadeedäni, angantapa. 
Äñongä Pabodo weetë, —Bitö ïñempa botö ïmote apente ancete ante Möitee wodi nänö wee angaïnö ante cebitawo. Incete adode nänö wee angaïnö ante ëñënämaï inte bitö ede, Tei tadeedäni, ante pönö ämi awedö. Bitö weocoo waëmoncoo ëñabi incete mïmö wentamö entawëninque ceyömite Wengonguï bitö ïmite näëmë tei tadececäimpa töö. 
Ante apënecä ëñëninque Pabodo gäänë ongönäni weetë, —Bitö ïñempa, Wengonguï quï, ante në godongä ñënengä pönï ïñongante quïmë tedewëmii. 
Äñönänite Pabodo weetë, —Botö tönïñadäni ëñëedäni. Botö, “Waodäni awënë ïñongante tömengä ingante wëne wëne tededämaï incebiimpa,” ante do wee yewëmongatimpa, ante do ëñëmopa. Ïninque botö, Ïñömö ongongä, Wengonguï quï, ante në godongä ñënengä pönï ïnongä ingampa, ante ëñënämaï inte botö mänömaïnö ante apënetabopa. 
Ante apënedinque Pabodo, Ïïnäni pancadäniya Tadoteoidi ïñönänite pancadäniya Paditeoidi ïnänipa, ante adinque tömënäni näni në Apente Äincabo ïnänite aa pedinque, —Botö mëmöidi ëñëedäni. Botö Paditeo wëmo në ëñagaïmo inte botö mempo Paditeo nänö ingaï baï botö adobaï Paditeobo ïnömo ïmopa. Mänïmodö ïnömo inte botö, Mönö ñäni ömëmonte watapë quëwengëimpa, ante pönëmopa. Ïninque mänïne botö pönënö beyenque botö ïmote apente äninque mïnitö pance cemïni awedö, angantapa. 
Pabodo mänömaïnö ante apënecä ëñente wedinque Paditeoidi tönö Tadoteoidi dodäni näni pönengaïnö ante weetedö weetë änewëninque Paditeoidi nänënë Tadoteoidi nänënë näni cabo näni cabo badänitapa. 
Ïïmaï impa. Tadoteoidi guiquënë, Mëwoga waomö ëwocamö inte mönö ñäni ömëmongëimpa, ante, Babe ancedö, ante Baa äninque, Önöwocaidi tönö anquedoidi Wengonguï weca owodänipa, ante adobaï ede Baa änäni ïnönänimpa. Paditeoidi guiquënë mënea ante pönëninque Ao änäni ïnönänimpa. 
Ïninque wadö wadö tedete ogë tedeyönänite Paditeoidi tömënäni në odömönäni pancadäniya engë gantidinque, —Ïingä ïñömö mönitö ayömöni wëne wëne cedämaï ingampa töö. Weetë ede anquedo ince wacä önöwoca ince Wengonguï weca owocä ïnongä inte tömengä ingante apënecä ïmaingampa änewëmïnii. 
Ante nanguï ogë tedeyönäni tömänäni godömenque Ye ye änäni ate wedinque tontadoidi awënë cömantante ïñömö, Pabodo ingante ëmëmë ïnö töö godö ëmëmë ïnö töö godö cedinque ei guïñënäni wëmaingampa. Ante pönente guïñente wedinque tontadoidi ïnänite angä weënäni ate, Pabodo ingante bei ongonte ö ëninque wee cete ïñömö ente mëi tee möneedäni, angä ëñente tee mönedänitapa. 
Ïïmö ate woyowotë mönö Awënë ïñömö Pabodo weca ponte apënecantapa. “Pabodo, Guïñente wedämaï incebiimpa. Bitö doyedë Eedotadëë ïñömö botö ïmotedö ante apënedinque, Näwä Awënë ïnongä ingampa, ante apënebitawo. Ñöwo ïñömö do bitö apënedö baï Odömä ïñömö godinque adobaï apënecebiimpa,” angantapa. 
Ñäö bayonte Oodeoidi pancadäniya guiquënë godongämë pönëninque ïïmaïnö ante Ao änänitapa. Cënämaï bedämaï ïnïmo inte mönö Pabodo ingante wënongëimpa, ante cedinque, Pabodo mïï quëwëñongante mönö cabo ince ecänö cëna ecänö beda mäningä nänö wenguinque cecampa. 
Onguïñënäni në änäni ïñömö coadenta ganca ïnäni ayë godömenque nanguï ïnäni godongämë pönëninque mänömaï änewëninque cedäni ïnänitapa. 
Ïïnäni ïñömö, Wengonguï quï, ante në godönäni ñënënäni tönö në aadäni näni Picencabo weca godinque ïïmaï ante apënedänitapa. —Mönitö godongämë Ao äninque, Pabodo ingante wënongëimpa. Ede mïï quëwëñongante ecänö cëna ecänö beda nänö wenguinque, ante ämönipa cemïnii. 
Mïnitö tönö wadäni mïni Apente Äincabo ïnömïni inte mïnitö ïñömö, Pabodo ebänö cecäï, ante edemö ëñencete ante wete baï apënedinque tontado awënë cömantante ingante babe ante ämïni ëñëninque tömengä weetë Pabodo ingante mïnitö weca ente ponce cececäimpa, ämönipa. Mänömaï babe ämïni ëñente cedinque cömantante weetë Pabodo ingante mäwengä tece weëñongante mönitö guiquënë taadö wee wänöninque bei ongonte ede wënömöni wencecäimpa ämönipa. 
Äñönäni Pabodo nänöwäa ïñömö ede do ëñengantapa. Ëñëninque tömengä tontadoidi näni wee cete ïñömö do go guiidinque Pabodo ingante apënecä. 
Ëñëninque Pabodo weetë tontadoidi awënë capitäö ingante apënedinque, —Ïingä edëningä ingante mïnitö awënë cömantante weca ente manguibi guiicäe. Tömengä cömantante ingante adodeque apënececäimpa. 
Angä Ao äninque capitäö weetë mäningä edëningä ingante ente guiidinque cömantante ingante apënecantapa. —Pabodo mönö në tee mönedongä ïñömö botö ïmote aa pedinque ïïmaï angantapa. Ïingä edëningä ingante awënë cömantante weca ente mäobi guiidinque tömengä awënë ingante adodeque apënececäimpa, angantapa. 
Ante apënecä ëñëninque cömantante ïñömö edëningä ingante töö ëmente nänënë mäocä goyongante, —Botö ïmote ebänö apënecete ante pömii. 
Äñongante, —Awënë ëñëmi. Oodeoidi godongämë pönëninque ïïmaï babe cecete ante cedänipa. Tömënäni, Pabodo ebänö cecäï, ante edemö ëñencete ante baï apënedinque bitö ïmite babe ante apënece cedänipa. Bitö ïïmö ate Pabodo ingante tömënäni näni në Apente Äincabo weca ente poncebiimpa, ante cedinque babe cecete ante cedänipa. 
Tömënäni ïñömö, Pabodo mïingä quëwëñongante ecänö cëna ecänö beda nänö wenguinque, ante në änönäni inte ede, Wënongëimpa, äninque cedänipa. Adodäni näni cabo ince coadenta ganca onguïñënäni wënoncete ante taadö do wee wänöninque ede, Wënömö wencecäimpa, ante ede a ongönänipa cebii. Tömënäni, Bitö ebänö Ao anguïmi, ante ëñencete ante ponte änewëñönäni bitö ïñömö weetë tömënäni näni änö baï cedämaï incebiimpa ämopa. 
Ante edëningä apënecä ëñëninque cömantante ïñömö, Bitö, Awënë ingante ante mänömaï apënetabopa, ante wacä ingante apënedämaï pe wëënecebiimpa. Ñöwo ede goe, angantapa. 
Edëningä ingante mänömaï angä gocä ate cömantante weetë awënëna capitäöna mënaa ïnate aa pecä pöñönate tömëna ïnate ïïmaï angantapa. Mïnatö ñöwo tontadoidi önöwa në godäni dotiento ganca ïnäni tönö cabayo mongente në godäni tetenta ganca ïnäni ayë tapa në nëënäni dotiento ganca ïnäni tönö mänimpodäni ïnänite ïïmaï ancemïnaimpa. Mïnitö ñöwoöne eyepë cedinque wante wante guïñongä wade godinque Tetadea ganca goedäni, ante da godömïna tao gocedänimpa. 
Ayë Pabodo beyë cabayoidi ämi ente gocedänimpa. Tömengä ingante wee aadinque pancabaa awënë gobedönadodo Pedique weca ämïna ente mäodäni cabayo mongente adïmongä gocecäimpa. 
Äninque awënë cömantante ïñömö cadota ante ïïmaï ante yewëmongantapa. 
Pedique ëñëmi. Bitö acebiimpa, ante botö Codaodio Ditia ïnömo inte ñöwo yewëmömopa. Bitö në gobedönadodo awënë ïnömi inte waëmö pönï ïmipa, ämopa. Waa quëwencebiimpa, ämopa. 
Ïingä ingante oodeoidi bei ongonte wënonce ceyönänite botö weetë, Ïñempa ïingä ïñömö odömäno onguïñengä ingampa, ante do ëñente wedïmo inte tontadoidi tönö godinque tömengä ingante gä pe empote ö ente wee aatabopa. 
Ayë oodeoidi, Pabodo wëne wëne cecäï, ante quïnante pïinte änänii. Ante ëñencete ante cedinque botö tömengä ingante tömënäni näni në Apente Äincabo weca ente gotabopa. 
Ænte gote ëñëñömo tömënäni dodänique näni angaïnonque ante, Pabodo ëñënämaï cecampa, ante pïinte änäni wetabopa. Ïninque botö ayömote tömënäni, Pabodo nänö wenguinque nänö tee mönequinque wëne wëne cecampa, ante pïïninque önonquedö ante cedänipa, ante awedö. 
Ñöwo ïñömö, Ïingä onguïñengä ingante wënoncete ante oodeoidi awëmö cedänipa, ante tededäni ëñënïmo inte botö tömengä ingante bitö weca do da godömo gocampa. Tömengä ingante në pïinte änïnäni ïnänite bitö weca adobaï da godömo godänipa. Mäninque ante yewëmömopa. Ante cadota ante yewëmöninque, Awënë gobedönadodo Pedique acecäimpa, ante tontado awënë cömantante da godongä ente godänitapa. 
Ïninque cömantante nänö änïnö ëñente cedinque tontadoidi woyowotë tao godinque Pabodo ingante Antipati ganca adïmongä mäodäni gocantapa. 
Ïïmö ate, Cabayo mongente në godäni tönö Pabodo adïmongä gocecäimpa, äninque tömënäni nempo ëmö cete godinque önöwa në godänique tömënäni näni cete quëwencönë ocë ëmente godänitapa. 
Cabayo mongente në godäni weetë Pabodo ingante godömenque ente godinque Tetadea ïñömö pöninque awënë gobedönadodo ingante cadota pede godöninque Pabodo ingante awënë nempo pede godönäni engantapa. 
Awënë gobedönadodo ïñömö cadota ente adinque, Bitö ebedö ëñagabiimpa. Äñongä Pabodo, Tiditiabe ëñagaboimpa. 
Ante apënecä ëñëninque gobedönadodo weetë, —Bitö ïmite në pïinte änïnäni pönäni ate mänïñedë ate botö, Bitö ebänö apënequïmi, ante ëñenceboimpa. Äninque wee wänönäni ïnänite apënedinque, Mïnitö Awënë Edode wodi nänö apente angaincönë Pabodo ingante ente gote wee wänöedäni, ante gobedönadodo angä ente godänitapa. 
﻿Önompo ëmempoque ïïöne go ate, Wengonguï quï, ante në godongä ñënengä pönï ïnongä Änäniya ïñömö Eedotadëë quëwëninque weë Tetadea gocantapa. Ayë wacä tömengä ëmöwo Tedetodo tömënäni näni wee angaïnö ante edemö adingä inte wadäni beyë ante në wee apënecä ïnongä inte në abogado näni änongä ïnongäimpa. Tömengä tönö oodeoidi në aadäni näni Picencabo pancadäniya adobaï Änäniya tönö godongämë godänitapa. Godinque pancabaa awënë gobedönadodo weca ponte apënedinque, Pabodo në wëne wëne cedongä ingampa töö, änänitapa. 
Pabodo ingante äñete mämönäni pongä ate në abogado Tedetodo ïñömö gobedönadodo Pedique weca ongöninque apënecantapa. —Awënë gobedönadodo ëñëmi. Bitö nempo quëwëninque mönitö wantepiyë weetedö weetë cedämaï inte godongämë piyënë cete waa quëwëmönipa. Ayë bitö në aabi ïnömi inte, Æbänö cecëimpa, ante do ëñëninque mönitö öme ïñömö waa cebi ate mönitö godömenque waa pönï quëwëmönipa. 
Awënë Pedique, bitö waëmö pönï ïnömi inte ïmeca tömäo waa cebi ëninque mönitö bitö ïmite cöwë waa ate pönëninque waa apënemönipa. 
Incete, Botö wantepiyë apënebo baï bitö wecedömiimpa, ante pönente wedinque botö, Ao ämi ate wante ïñö apënebo pönö ëñëe, ante abogado Tedetodo angantapa. 
Ayë, “Mönitö ayömöni ïñömö ongongä ïñömö në wëne wëne cedongä inte tömäo godinque wapiticë apënecä ëñëninque oodeoidi enguï badinque Ye ye änäni wemönipa. Ede Näatadënöidi wapiticë näni cecabo ïñönänite ïingä ïñömö adocä ïnongä inte në angä ingampa töö. 
Ayë Wengonguï oncö ñënencö ince önonconque baï baquinque tömengä wëne wëne cecä adinque mönitö tömengä ingante bei ongontamönipa. Ayë mönitö mëmëidi näni wee angaïnö ante Pabodo ebänö ëñente cecäï, ante mönitö apente ancete ante cetamönipa. 
Mänömaï ante tece ceyömöni tömengä mönitö nempo ongöñongante cömantante Ditia ïñömö mämö gä pe empote ö engantapa. 
Ayë mönitö adocä Pabodo ingantedö ante në pïinte ämöni ïñömönite adocä cömantante Ditia angä ëñëninque bitö weca ponte ongömöni ae. Bitö Pabodo ingante ämi ëñëninque tömengä, Æbänö ceboï, ante nämä wee apënececäimpa. Tömengä mänömaï wee apënecä ëñëninque bitö, Mönitö ebänö näwangä ämönipa, ante do ëñencebiimpa.” 
Ante Tedetodo mänömaïnö ante apëneyongante oodeoidi godongämë apënedinque, Tedetodo näwangä angampa. Pabodo wëne wëne cecä ingampa töö, ante adoyömö ante apënedänitapa. 
Gobedönadodo Pedique guiquënë Pabodo gämënö opo cepoyongante Pabodo weetë ïïmaï apënecantapa. —Awënë Pedique ëñëmi. Teiyë wadepo ïñonte bitö ïïmeca në apente angaïmi inte möni oodeocabo ebänö cemöni ïmönii, ante do ëñëmipa, ante adinque botö, Bitö weca ponte nämä beyë wee apëneceboimpa, ante tobopa. 
Bitö ïñömö ëñencete ante cebi ïninque ïïmaïnö ante do ëñenguïmi ïmaïmipa. Botö önompo tipempoga go mëönaa mänimpoöneque ïñonte Wengonguï weca ede weëninque tömengä ingante waa apënecete ante Eedotadëë eitabopa. 
Mänïñömö ei pöninque botö tömënäni ayönäni quïnö wëne wëne ceboï ae. Botö Wengonguï oncönë ñënencö yabecönë go guiibo ince, oodeoidi odömöincönë go guiibo ince taadö gobo ince wadäni tönö guëadö guëa pïinte ämo dice adäniyaa. Botö edömë godinque Ye ye ämo dice ëñënäniyaa. 
Ïninque tömënäni näni, Pabodo wëne wëne cecampa, ante näni pïinte änewënö ante ede, Näwangä impa, ante quïnö impa odömonguïnänii. Ede de ampa, ante Pabodo nämä wee apënecantapa. 
“Incete mönitö, Quëwenguïnö Taadö impa, ante möni pönënönö ante oodeoidi weetë, Wapiticë goquïnö impa, ante pïïnänipa. Ïninque, Pabodo mänïnönö ante pönengampa, ante ïïnäni nö ante apënedänipa. Näwangä impa, ante bitö ïmite ämopa. Botö mänïnönö ante pönëninque mönitö mëmëidi Wengonguï ingante waa ate cedinque quëwëmopa. Ayë Möitee wodi nänö wee angaïnö ante botö Ao äninque Wengonguï beyë në apënedäni näni yewëmongaïnö ante adobaï Ao äninque quëwëmopa. 
Wengonguï angä ate mönö waocabo ede nö cemö ince wïwa cemö ince tömämö wente ate ñäni ömëmöninque mönö quëwengëimpa, ante ïïnäni pönënänipa. Botö tömënäni näni pönënö baï adobaï ante pönente tobopa. 
Mänömaï beyë botö, Wengonguï ayongä ince waodäni ayönäni ince botö nämä apente botö pönënö teiyë waëmö entawenceboimpa, ante cöwë nanguï cebopa.” 
Äninque Pabodo godömenque apënecantapa. “Botö wayömö gote teiyë wadepo quëwente ate tömëmo öme adodö pöninque, Ömepodäni wewënäni quï, ante ente pöninque botö guiidënäni oodeoidi ïnänite weetë pede godömo ënänitapa. Ayë, Wengonguï quï, ante baö pede godontabopa. 
Mänömaï ceyömo ayönäni botö ïñömö teiyë waëmö bacete ante Möitee wodi nänö angaïnö baï do eyepë cedïmo inte Wengonguï oncö ñënencö yabecönë pö guiidinque, botö, Wengonguï quï, ante godömo adänitapa. Wïï nanguï ïnäni tönö cedinque botö Ye ye änämaï inte cebo adänitapa. 
Incete botö ïmotedö ante näni pïinte änïnö näwangä ï baï wadäni guiquënë oodeoidi ince Atiabe quëwente pönäni ïñömö, tömënäni weetë bitö weca do ponte anguënënäni ïnänipa. 
Botö oodeoidi näni në Apente Äincabo weca ongöñömote, Pabodo ebänö nö cedämaï ingää, ante apente äñönänite bitö weca ñöwo ongönäni guiquënë mänïnö ante në ëñënäni ïnänipa. Ïninque wadäni de änäni adinque ïïnäni weetë ede tömënäni näni ëñënïnö ante në anguënënäni ïnänipa. 
Botö awënëidi weca ongöninque yede äninque, ‘Mönö wente ate ñäni ömëmongëimpa, ante botö apënedö beyenque mïnitö ñöwoöne botö ïmote apente äninque pïïmïnipa,’ ante apënetabopa. Ïninque ïñömö ongönäni wabänö adobaï adode botö änïnö beyenque pïinte änänipa,” ante Pabodo nämä wee ante ïinque apënecantapa. 
Pabodo mäninganca apënecä ëñëninque Pedique, Taadö ante në quëwënäni ebänö ante pönënänii, ante do ëñëningä inte, Idewaa, äninque tömënäni ïnänite, —Cömantante Ditia pongä ate weetedö weetë mïni änïnö ante apente anceboimpa. 
Äninque tontadoidi capitäö ingante apënedinque, Pabodo ingante tee mönedämaï inte wee wänöedäni. Ayë tömengä quïëmë ante enguënengä ingä adinque tömengä ëmigoidi ponte pede pönönäni engä ïninque mïnitö ee amïni encecäimpa, angantapa. 
Tëöne go ate Awënë Pedique tömengä nänöogengä Dodotida tönö näna gencaya pönatapa. Tömengä nänöogengä oodea onquiyengä ïnongäimpa. Pedique ïñömö Pabodo ingante äñete mämönäni pöninque Pabodo weetë, Codito Itota ingante mönö wede pönente quëwengëimpa, ante apënecä ëñëë cönatapa. 
Ayë Pabodo godömenque apënedinque, Mönö nö cete quëwengëimpa, äninque, Mönö nämä wee aate waa cete quëwengëimpa, angantapa. Ayë, Wengonguï Awënë nänö apente anguïöne oo baquïnö anguënë, ante apënecä ëñëninque Pedique weetë guïñente wedinque, Idewaa, äninque, —Ñöwo gobäwe, angantapa. Waöne ate botö eyepë ïmo inte ämo bitö ïmite äñete mämönäni ponte apënebi ëñëmaïmopa, angantapa. 
Mänömaï äninque tömengä, Pabodo wabänö, Ñimpo cebi goceboimpa, ante cedinque godonte ëinta pönömaingampa, ante pönengantapa. Ïninque tömengä wante wante ïñö Pabodo ingante angä pöñongä guëa tededatapa. 
Mänömaï ancaa ceyongä wadepo mënepoga ba ate Pedique gobedönadodo awënë ïinque bayongante wacä Pontio Peto näni änongä pöninque weetë awënë gobedönadodo bacantapa. Ïninque Pedique ïinque awënë bayedë, Botö ïïmaï cebo ate oodeoidi botö ïmote waa acedänimpa, ante pönente cedinque Pabodo ingante tee möneincönë oncodo tadönämaï ee adinque wade gogacäimpa. 
﻿Peto ïñömö pancabaa awënë gobedönadodo tece badingä inte mänïme pöninque Tetadea näni quëwëñömö mëönaa go adoöneque quëwëninque Eedotadëë go eicantapa. 
Eedotadëë ïñömö ponte ongöñongante, Wengonguï quï, ante në godönäni ñënënäni tönö oodeoidi awënëidi tömengä weca pöninque, Pabodo ïïmaï wëne wëne cecantapa töö, ante apënedäni ëñengantapa. 
Tömënäni doyedë adoyömö pönëninque, Gobedönadodo Peto ingante ämö ate tömengä weetë Pabodo ingante Eedotadëë ïñömö da pönongä pöñongante mönö taadö wee wänonte ö ente wënongëimpa. Ante në pönëwënäni inte tömënäni ñöwo Peto weca pöninque ïïmaï änänitapa. Gobedönadodo Peto ëñëmi, Bitö Ao ante möni ämaï pönö cequïmi. Bitö Pabodo ingante ämi Eedotadëë ïñömö ente mämönäni pongäe, ante ancaa änäni. 
Ëñëninque Peto weetë tömënäni ïnänite ede, Pabodo ïñempa Tetadea ïñömö tee mönete ongongantawo. Botö tömëmo ede oo adoyömö wei goceboimpa. 
Äninque, —Mänömaï beyë mïnitö mïni cabo ïñömïnite në änäni pancadäniya ïnänite da godömïni botö tönö godongämë Tetadea wei gocedänimpa. Pabodo wëne wëne cecä ingä ïninque tömënäni mänïñömö pöninque ancedänimpa. 
Äninque tömënäni tönö wodo önompo tipempoga ïïöne godömenque quëwëninque Peto wade godinque Tetadea wei gocantapa. Pöninque tömengä ïïmö ate awënëidi apencete ante näni contaimpaa të contadinque angä ate Pabodo ingante ente mämönäni pongä. 
Ate oodeoidi Eedotadëë quëwente ñöwo weë pönïnäni inte pö godongämë gongëninque, Pabodo mänömaïnö wïwa cecampa, wadö wïwa cecampa, ïïmaïnö wïwa cecampa, ante ancaa änewënänitapa. Incete Petoidi ïnänite, Näwangä ante apënemönipa, ante odömoncete ante tömënäni quïnö impa ante odömönäni aquïnänii. 
Pabodo ïñömö nämä wee apënedinque, —Oodeoidi näni wee angaïnö ante Baa änämaï ïnömo inte botö ëñente cete quëwënïmo ïmopa. Wengonguï oncö ñënencö waa adinque botö mänincönë yabecönë guiite wëne wëne cedämaï intabopa. Odömänoidi teiyë awënë Tetedo nänö änö ante ëñente cedinque wadö ante cöwë cedämaï intabopa. 
Äñongante Peto, Oodeoidi tömënäni näni änïnö baï cebo ate botö ïmote waa acedänimpa, ante babe cedinque Pabodo ingante, —Botö Eedotadëë go eibo ate adinque bitö botö weca pöñömi ïïnäni pïinte näni änïnö ante apente anceboimpa. Bitö Ao ante, Goceboimpa, ämitawo. 
Äñongante Pabodo weetë, —Botö ïñempa odömäno teiyë awënë Tetedo nänö Apente ante Contaimpaa gäänë ñöwo ince ongömo ae. Mïnitö ïñömö Tetedo beyë ante në apente ämïni ïnömïni inte ede botö ïmote në apente anguënëmïni ïmïnitapa töö. Bitö tömëmi ïñömö ede, Pabodo oodeoidi ïnänite wëne wëne cedämaï ïningä ingampa, ante ede do ëñëmipa. 
Ïninque wëne wëne cedinque botö tente wenguënëmo ïmo baï botö ede Baa änämaï inte ede dobe wencedömoimpa. Weetë ede, Wëne wëne cebipa, ante ïïnäni oodeoidi näni änewënö guiquënë önonquedö ante ï ïninque waocä ecämenque ince edö cete tömënäni nempo pede godonguënengä ingää. Ïninque botö, Odömäno teiyë awënë Tetedo ingante ämo botö ïmote pönö apente ancecäimpa, angantapa. 
Pabodo mänömaï angä ëñente wedinque Peto tömengä tönö godongämë në apente änäni tönö, Æbänö cequïmöö, ante adoyömö pönënäni ate tömengä Pabodo ingante, —Ao ämönipa. Teiyë awënë Tetedo ince apente ancecäimpa, ante do änïmi inte bitö Tetedo weca ede gocebiimpa, angacäimpa. 
Tëöne go ate wacä awënë odeye Agodipa tönö onquiyengä Bedënite ïñömö gobedönadodo awënë Peto ingante, Bitö ïïmeca waa pömi amönapa, ante apënecete ante Tetadea ïñömö pöninque Peto weca ëñace pönatapa. 
Pöninque tëöne quëwëna ate awënë Peto guiquënë awënë odeye Agodipa ingante, Pabodo ingante ïïmaï cetamönipa, ante apënedinque, —Gobedönadodo awënë Pedique wodi nänö në tee mönete ëmö cete godingä ïñömö onguïñengä adocanque ayë a ongongampa. 
Ïninque botö Eedotadëë eite quëwëñömote, Wengonguï quï, ante në godönäni ñënënäni tönö oodeoidi ïnänite në aadäni näni Picencabo guiquënë botö ïmote äninque, Mäningä ïñömö wïwa cecä ingä adinque bitö tömengä ingante apente äninque ämi wënönäni wencecäimpa, änänitapa. 
Ëñëninque tömënäni ïnänite botö weetë ïïmaï antabopa. Waocä nämä beyë apënedämaï ïñongante mönitö möni odömänocabo ïñömö në pänäni ïnänite pede godönämaï ïmönipa. Weetë wadäni, Ïingä ïïmaï cete wëne wëne cecampa, ante pïinte änäni ëñente wedinque mönitö mäningä tönö në pïïnäni ïnänite ämöni godongämë pönänipa. Ponte awincadö awinca adinque weetedö weetë äñönänite mönitö ïñömö, Tömënäni näni pïinte änïnö ante tömengä ebänö nämä wee apënecää, ante edemö ëñente ate nöingä ante apente ämönipa. Mänömaïnö ante botö tömënäni ïnänite apënetabopa, ante awënë Peto apënecantapa. 
Ayë, “Mänömaï ante apënebo ëñëninque në pïinte änäni botö tönö weë Tetadea ïñömö godongämë pönänitapa. Ïninque botö a ongönämaï do möni apente äimpaa ïïmö ate go të contadinque, Mäningä ingante ente pöedäni, ämo ente pönänitapa. 
Botö ïñömö, Pabodo wadäni ïnänite wïwa cecampa, ante pïinguïnäni ïmaïnänipa, ante pönentabopa. Incete në pïinte änäni engë gantite apënedinque ede botö ante pönënïnö baï wïï pïïnänitapa. 
Weetë ede wadö ante pïïnäni ëñente wetabopa. Wengonguï ingante ebänö cete waa aquïï, ante tömënäni Pabodo tönö weetedö weetë pïïnänitapa. Ayë tömënäni mëmëidi näni wee angaïnö ante tömënäni, Pabodo ëñënämaï ingampa töö, ante pïïnänitapa. Ayë adocanque Itota wodi do wengaingä incete Pabodo, Mïingä quëwengampa, ante tedecampa töö, ante pïïnänitapa. 
Ïninque botö, Quïëmë baï änewënänii, Æbänö cete nö ëñente apente anguïmoo, ante wedinque botö Pabodo ingante ïïmaï antabopa. Tömënäni näni pïinte änïnö ante bitö Ao äninque Eedotadëë gote ongöñömite botö apente anceboimpa, antabopa.” 
“Äñömö tömengä weetë, Botö ïmote ee wee wänöñömïni, Botö ebänö cetawoo, ante teiyë awënë Empedadodo mönö änongä apente ancecäimpa, ämopa. Angä ëñëninque botö, Æyedëmë eyepë ï ate Pabodo ingante teiyë awënë Tetedo weca da godömo gocecäimpa, ante pönëninque, Tömengä ingante mänimpoga wee wänöedäni, antabopa,” ante Peto apënecantapa. 
Mänömaï apënecä ëñëninque awënë Agodipa weetë, —Ïingä onguïñengä ebänö apënecää, ante tömëmo ëñëïnente wetabopa. Äñongante Peto, —Ïïmö ate tömengä apënecä ëñencebiimpa, angantapa. 
Ïïmö ate awënë odeye Agodipa tönö Bedänite ïñömö waëmö pönï weocoo wëñate mongëninque tömënäni näni ëñëincönë ñënencönë pöninque, Mönatö awënëmöna ïñömönate waa aedäni, ante baï cedinque wëñee da da pö guiidatapa. Ayë tontadoidi teiyë awënëidi tönö mänïñömö quëwënäni awënëidi ñënënäni tönö tömëna mïñë dao dao pönänitapa. Ayë Peto angä ëñëninque në wee wänönäni weetë Pabodo ingante ente mämönäni pö guiite ongöñongante, 
Peto ïñömö, —Awënë odeye Agodipa ëñëmi, angantapa. Ïñömö ongömïni tömämïni ede ëñëedäni. Ïingä ingante amïnii. Tömengä ingante äninque Eedotadëë quëwënäni ince ïñömö quëwënäni ince oodeoidi tömänäni botö ïmote yede äninque, Ïingä në wëne wëne cecä inte godömenque wïï quëwenguënengä ingampa cebii, äninque, Bitö apente ancebiimpa, ante wedänipa. 
Ïninque, Adocä Pabodo nänö wenguinque wëne wëne cecantawoo, ante botö cöwä ayömo ede de antapa. Ante weyömo tömengä guiquënë, Teiyë awënë empedadodo ince botö ïmote apente ancecäimpa, angä ëñente pönëninque botö, Ao, teiyë awënë Tetedo weca da godömo gocebiimpa, antabopa. 
Incete, Ïingä nänö cedïnö ante teiyë awënë aquïnö ante botö edö cete yewëmonguïmoo, ante webopa. Mänömaï beyë botö, Mïnitö tömämïni apente ämïni ëñenceboimpa, antabopa. Ayë, odeye Agodipa bitö tömëmi apente ämi nö ëñente ate yewëmonceboimpa, ante cedinque botö ñöwo Pabodo ingante ente mämömo ponte a ongongä aedäni. 
Ïñempa botö, Mönö në tee mönete ongongä wëne wëne nänö cedïnö ante yewëmönämaï inte mönö edö cete da godonguïï, ante awedö, ante Peto apënegacäimpa. 
﻿Awënë odeye Agodipa weetë Pabodo ingante, —Bitö ñöwo nämä beyenque wee apënecebiimpa, ämopa. Angä ëñëninque Pabodo compo compo cedinque nämä beyenque ante wee apënece cecantapa. 
“Awënë odeye Agodipa, ëñëmi. Oodeoidi näni pïinte änïnö tömänö ante nämä beyenque wee apënedinque botö bitö awënë ïmi weca ongonte apënebopa, ante adinque botö waa ede tobopa. 
Möni oodeocabo dodäni näni cegaï baï möni ceïnö ante bitö ïñömö ede do ëñëmipa, ante tobopa. Ayë adobaï, Oodeoidi ñöwodäni ebänö ante weetedö weetë ante tededänii, ante do ëñëmi ïnömi inte bitö botö wee apënedö ante edonque ëñenguïmi ïmipa, ante pönëninque botö godömenque tobopa. Ïninque bitö Ao ante ee ongöninque ëñencebiimpa, ämopa.” 
Ante apënedinque, “Botö ñöwo ganca ebänö quëwëmoï, ante oodeoidi tömänäni do ëñënänipa. Ede do wëñëmoyedë botö ëñagaïme quëwente pedinque botö edënïmoyedë ñöwo ganca ebänö Eedotadëë ïñömö quëwengaboï, ante do ëñënänipa. 
Möni oodeocabo ince pancadäniya Wengonguï ingante wedenque ëñente quëwëñönäni möni Paditeocaboque weetë, Dodäni näni wee angaïnö ante mönö ëñente cecëimpa, ante ëñente quëwëmönipa. Botö ïñömö Paditeobo ïnömo inte mänïnö ante cöwë Ao ante godömenque nanguï cete quëwentabopa. Ïninque oodeoidi do agaïnäni ïnönäni inte Ao ante baï, Näwangä Pabodo ëñente quëwengampa, ante apënecedönänimpa. 
Mönitö mëmëidi ïnänite apënedinque Wengonguï, Mïnitö beyë cöwë pönö waa ceceboimpa, ante nänö angaïnö baï cecä beyenque mönö watapë bacëimpa, ante botö pönëmopa.” “Ñöwo ïñömö mänïne botö pönënö beyenque ïïnäni, Pabodo ingante apente ancemïnimpa, ante ente mämönäni pöninque botö mïnitö weca a ongömo aedäni. 
Wengonguï, Mïnitö beyë pönö waa ceceboimpa, ante nänö angaïnö ante ïinque bacëimpa, ante möni pönënö beyenque möni oodeo pegaincabo önompo tipempoga go mencaboga mänimpomöni ïmöni ïñömö woyowotë itedë, Wengonguï ingampa, ante tömengä beyë cete quëwëmönipa. Incete awënë odeyebi, ëñëmi. Wengonguï, Cöwë ceceboimpa, ante nänö angaïnö ante möni pönënö beyenque oodeoidi ince botö ïmote, Wïwa cebipa töö, ante pïïnänipa. 
Mïnitö ïmïnite ämo apënemïni ëñëmoedäni. Do wënïnäni ïñönänite Wengonguï, Botö pönö cebo ate ñäni ömëmoncedänimpa, angacäimpa. Mïnitö ïñempa, Wengonguï edö cete mänömaï cequingää, ante pönente wedinque quïnante Baa änewëmïnii,” ante Pabodo angacäimpa. 
Äninque Pabodo godömenque apënecantapa. “Botö wëënëñedë ede oodeoidi näni pönëwënö baï pönengaboimpa. Mänïñedë botö Itota wodi Näatadeta quëwengaingä ëmöwo ante näni pönënö ante pïinte cedinque nanguï wido cequënëmo ïmopa, ante pönëwentabopa. 
Ïninque botö Eedotadëë ïñömö quëwëninque mänïnonque ante cegaboimpa. Mänïñedë ede, Wengonguï quï, ante në godönäni ñënënäni ïnänite antabopa. Ämo Ao ante tömënäni në änäni inte yewëmonte pede pönönäni ëninque botö Wengonguï Awënë quïnäni nanguï ïnäni ïnänite bei ongonte ëninque në tee mönebo ingaboimpa. Ayë tömënäni ïnänite wënonce ceyönäni botö cöwë godö Ao angaboimpa. 
Botö wayömö wayömö godinque oodeoidi odömöincönë wante wante ïñö go guiidinque, Wengonguï Awënë quïnäni tömengä ingante godö wëne wëne ante pïincedänimpa, ante cedinque päedäni, ante nanguï ämo pangadänimpa. Ayë tömënäni ïnänite nanguï pïïninque godömenque enguï badinque botö tömënäni ïnänite pancete ante wabeca näni quëwëñömö wabeca näni quëwëñömö ince togente gogaboimpa,” ante Pabodo wee apënecantapa. 
Ante apënedinque Pabodo godömenque, “Mänömaï wabeca go wabeca go cedömo inte Daämaco ïñömö gocete ante cetabopa. Ceyömö, Pabodo ïïmaï cececäimpa, ante Ao ämönipa, ante, Wengonguï quï, ante në godönäni ñënënäni në änäni ïnönäni inte botö beyë cadota ante yewëmöninque pede pönönäni ente gotabopa. 
Awënë odeyebi, ëñëmi. Mänömaï gote idöme goyömo tece becä pönï bayonte nenque nänö näwä baï godömenque näwä öönedë ïnö botonga möni godongämë gocaboga pö tömäo guïnë gongë. 
Ate wedinque tömämöni guidömëmë go go weëñömöni adocanque möni ebedeo tededö tedete öönedë apënecä botö adoboque ëñentabopa. ‘Taodo. Taodo ämo. Botö ïmote quïnante togente pämii. Ïñempa wagada päintoca baï bitö nämä ïñë ëwate cowate baï bitö caate wequinque cebipa,’ angacäimpa.” 
“Angä ëñente wedinque botö, ‘Awënë, ebidö ïnömi ïmii.’ Ante ëñente weyömote, ‘Botö Itota ïnömo inte bitö në togente pänïmo mänïmodö ïmopa cebii. 
Ñöwo ede engë gantidinque adiyë në gongëmi ämopa. Botö beyë në pönö cebi ämo ede bacebiimpa. Ayë, Botö ïmote ebänö abii, ante bitö adïnö ante në apënebi ämo bayömite botö ïincayë ate godömenque odömömo ate bitö aquïnö ante bitö në apënebi ämo bacebiimpa. Mänömaïnö ante ämo bacebiimpa, ante apënecete ante botö bitö weca ponte a ongömopa. 
Ayë bitö guiidënäni oodeoidi ince wadäni wabeca quëwënäni ince bitö ïmite wëne wëne cece ceyönäni ate botö bitö ïmite gä pe empote wee gompobo beyenque bitö weetë quëwencebiimpa. Tömënäni weca botö bitö ïmite da godömo gocebiimpa. 
Tömënäni botö ïmote wede pönënäni ate botö wëne wëne näni cedïnö ante godö ñimpo cebo ate tömënäni do botö teiyë waëmö badongaïnäni tönö adocabodäni baï badömo badinque quëwencedänimpa, ante cebopa. Mänömaïnö cecete ante botö, Bitö Taodobi ïñömö tömënäni awinca wi ëmonte baï cedinque apënebi ëñëninque tömënäni weetë edonque adinque ñäö ïnö gämënö poncedänimpa, ante cebopa. Tatäna nempo quëwëñönänite bitö weetë gä pe empote baï cedinque odömonte apënebi ëñëninque tömënäni weetë ede ocë ëmente pöninque Wengonguï nempo quëwencedänimpa, ante bitö ïmite da godömo gocebiimpa.’ Ante Awënë Itota botö ïmote angä ëñente gotabopa,” ante Pabodo apënecantapa. 
Mänömaï apënedinque Pabodo godömenque, “Awënë odeyebi Agodipa, ëñëmi. Botö wïïmonte baï ayömo öönedë ïnö në angä nänö angaïnö ante botö edö cete ëñënämaï cequïmoo. Ede do cetabopa. 
Täno Daämaco ïñömö quëwënäni ïnänite apënedinque botö ayë Eedotadëë ïñömö godinque mänïñömö quëwënäni ïnänite apënedinque Oodeabe quëwënäni ïnänite go apëneboque go wayömö oodeo ïnämaï ïnäni ïnänite mäo apënedinque ïïmaïnö ante apënebo ëñënänitapa. Mïnitö wëne wëne mïni cedö ante, Ancaa wewente awedö, ante ñimpo cedinque Wengonguï gämënö ede pöedäni. Ayë pöninque mïnitö, Mänïnö wëne wëne botö cedïnö ede ëmëwo ñimpo cebopa, ante edonque acëimpa, ante cedinque waa cete quëwëedäni, ante ämo ëñënänitapa.” 
“Ïninque botö mänömaï cebo beyenque Wengonguï oncö ñënencö boyë ongöñömote oodeoidi botö ïmote bei ongöninque ede wënonce cedänitapa. 
Mänömaï wëne wëne cedäni incete Wengonguï ñöwoöne ganca botö tönö cöwë godongämë cecampa. Ïninque botö, Wengonguï Awënë ebänö cecää, ante guïñënämaï inte në gongëninque awënëidi ïnänite önönänique ïnänite apënedinque apëneboï aedäni. Möitee wodi tönö wadäni Wengonguï beyë në apënegaïnäni tönö, Æbänö baquïï, ante apënegadänimpa, ante apënebopa. Mänïne tömënäni näni apënegaïneque adodö ante apënedinque botö godömenque apënedämaï ïmo inte ede ïïmaïnö ante apënebopa. 
Möiteeidi ïñömö, Mönö Codito cöwë caate wequingä ingampa, ante apënegadänimpa. Ayë, Wente ate tömengä tänocä në ñäni ömëmöningä ïnongä inte, Acedänimpa, ante cedinque ñäö tica ënente baï tömengä guiidënäni ïnänite wadäni ïnänite ede odömoncecäimpa, ante yewëmongadänimpa. Botö ïñömö, Möiteeidi näni angaïnö do ede ïinque batimpa, ante apënedinque wadö ante apënedämaï ïmopa,” ante Pabodo apënegacäimpa. 
Pabodo mänömaï nämä beyenque tece wee apëneyongante awënë Peto do ogë tededinque, —Ïñempa Pabodo ocai ömecabi inte tedebi awedö. Nanguï wantepiyë dibodo adïmi inte idiquibë pönente babiimpa töö. 
Ante wee tedecä ëñëninque Pabodo, —Awënë Peto bitö waa pönï awënë gobedönadodo ïmi incete botö wïï bitö änö baï ïmopa. Botö wïï idiquibë pönëmo inte töingä pönëninque näwangä ante apënebopa. 
Awënë odeye Agodipa guiquënë tömengä mänïnö botö apënedö ante tömää ëñengä ïñongante tömengä ingante edonque apënebo ëñengampa. Ede mänïnö botö änïnö wïï awëmö cetimpa, ante pönëninque botö, Awënë odeye ince do adingä inte edö cete ëñënämaï inguingää, ante awedö. 
Awënë odeyebi Agodipa, ñöwo bitö ïmite apënebo ëñëe. Wengonguï beyë näni apënegaïnö ante bitö pönëmitawo. Do pönëmi ïmitapa, ante ëñëmopa. 
Äñongante Agodipa weetë, —Ïñempa bitö botö ïmote wante ïñö tededinque, Agodipa bitö Codito ingante do pönencebiimpa, ante cecete ante cebitawo. 
Äñongä Pabodo weetë, —Wante ïñö apënebo ince wantepiyë apënebo ince bitö botö baï pönëmi waa tobaïmopa. Ede bitö tönö godongämë ëñëë cönäni tönö mïnitö tömämïni botö baï entawencemïnimpa, ante botö Wengonguï ingante apënebopa. Incete, Botö baï baedäni, äninque botö, Yaëmengoncoo empocemïnimpa, ante apënedämaï intabopa. 
Ante Pabodo mänömaï apënecä ëñëninque awënë odeye Agodipa engë ganticantapa. Ayë pancabaa awënë Peto, Bedänite, godongämë ongönäni adobaï tömengä tönö engë gantidinque, 
mänincönë tao godinque ïïmaï ante tededänitapa. —Ïingä Pabodo wëne wëne cedämaï ïñongante quïnante wee wänonguïï. Quïnante apente wënonguïï. Ede wëne wëne nänö cedïnö de ampa. 
Ante tedeyönäni Peto ingante Agodipa apënecantapa. —Tetedo ince botö ïmote apente ancecäimpa, ante Pabodo wïï angä baï botö ede tömengä ingante do ñimpo cecedömoimpa, angacäimpa. 
﻿Mänömaïnö ante wedinque mänïme awënëidi, Pabodoidi ïnänite ñöwo Itadiabe ämö wogaa gocedänimpa, ante godongämë Ao änänitapa. Mänïñömö tontadoidi ïñömö teiyë awënë empedadodo beyenque näni wee wänoncabo ïnönäni inte Empedadodoidi näni änoncabo ïnönänimpa. Tömënäni capitäö Codio nempo Pabodo tönö wadäni në tee mönete ongönïnäni ïnänite pede godönäni ö ëninque ente gocantapa. Ayë botö Odocabo në yewëmömo tönö wadäni adobaï Pabodo tönö godongämë gotamönipa. 
Gäwapentibe wedeca gote ayömöni wipo ñënempo Adadämitio wäï wocente näni ente pönimpo inte ñöwo Atiabe godinque wayömö go ti weë wayömö go ti weë näni goquimpo adinque mönitö mänimpodë go guiite gäwapentibe wogaa gotamönipa. Ayë wacä Aditadoco Mäatedöniabe Tetadönica ïñömö quëwëningä inte mönitö tönö pö äampodenque gocantapa. 
Ïïmö ate Tidöö näni quëwëñömö pö wäï wocëñömöni Pabodo ingante capitäö Codio waa cedinque pönö apënecantapa. Bitö ëmigoidi weca quïëmë bitö enguënënö ante gote ente pöe, äninque ee acä tömëwë gote ëñadinque ente pongantapa. 
Ayë mänïï Tidöö ïñömö ëñate wogaa goyömönite möni në goce cedö woboyë betamonca pëmë ate wedinque mönitö wää tëïwënë Tipidebe näni änïwënë wee ceteïnö wogaa gotamönipa. 
Wää tëïwënë go wodo tebë gomönique go tecepë pönï wogaa godinque Tiditiabe wodo tebë pömönique go Pampidiabe wodo tebë pömönique go Ditiabe godinque Mïida näni quëwëñömö pö wäï wocentamönipa. 
Mänïñömö wacä wipo ñënempo Adecantodia näni ente pönimpo adinque capitäö Codio, Itadiabe goquimpo impa, äninque mönitö ïmönite angä godongämë guiite wogaa gotamönipa. 
Tëöne ïñonte wëñee godinque mönitö, Æiquedö goquïmönii, ante ancaa cemönique go Gönido näni quëwëñömö go wodo tebë gotamönipa. Ayë woboyë cöwë mönitö goce cedö ïnö nanguï pönï pö ate wemönique go wää tëïwënë Tadamöne wodo tebë godinque wawënë Cedeta näni änöwënë yaatenque gotamönipa. 
Mänïwënë wee ceteïnö yewedecaque ancaa cedinque wëñee godinque mönitö Datea wëmonca wodöïñömö näni Waa Wodöïñömö näni änïñömö pontamönipa. Mänïñömö pömöni ate wipodë në cedäni ïñömö, Wipo ñënempo wäï wocëñompo nämä godämaï ingëimpa, ante cedinque teëmenca geguincamë inte näni ñä cecadodinca guitodönäni näñe ñongë ate wipo godämaï wäï wocentapa. 
Mänïñömö wäï wocente owodinque mönitö, Quingë pongamö ince wëñee pömompa, ante wedinque mönitö, Woboyë nanguï pëmë tedë baquinque mönitö Wengonguï beyë ante mönö cënämaï ëöne do ïinque batimpa, ante pönentamönipa. Ïninque mönitö, Ñöwo mönö wenguinque wipodë godömenque gomompa, ante weyömöni wipo ñënempo në ente godäni ïnänite Pabodo nö pönëninque wee angantapa. 
—Ïñänäni, botö ayömo mönö ëwente wequinque godömenque gomompa. Mäincoo mïni ente gocoo wido cequinque wipo nä tobë go ate mönö becadote wenguinque impa cemïnii. 
Äñongä wipo ñënempo në ëacä tönö wipo capitäö wadö ante apëneda ëñëninque tontado capitäö Codio ïñömö Pabodo nänö änïnö ante ëñënämaï cecantapa. 
Weetë ede, Ïñömö ponte mönö wodöïñömö woboyë pëmë tedë ïñonte wïï owoïnente wemompa. Ante wedinque wodo tömänäni, Pënite näni wëmonca wodöïñömö nenque tamönö ïmetë ïnö ongöninque woboyë ante wee cete impa cemöö. Ñöwo wade godinque Pënique näni wëmonca wodöïñömö go ti weente quëwëninque woboyë pëmë tedë ïinque pëmente go ate mönö gomonga gocëimpa, ante adoyömö änänitapa. 
Mänömaïnö, Gocëimpa, äñönäni ñënë wipo goquinque woboyë dipëmë ïnö betamonca wedenque pëmë ate wedinque, Mönö änïnö baï ñöwo mönö waa goquinque impa, ante todänitapa. Ayë wipo ñënempo wäï wocëñö teëmenca näni guitodöninca ñöwo geguincamenca quingë ïñë ëënö ñënë wipodë cö cedäni ate mönitö wogaa go Cedeta näni änöwënë yewedecaque gotamönipa. 
Mänïnö tece goce ceyömöni do woboyë wïni cai Yodocodöno näni änö wää tëïwënë ayaënëmäa ïnö mämö pëmë pöninque, 
wipo ñënempo mämö ö ënimpa. Mönitö, Mönö wodöïñömö adodö gocëimpa, ante cedinque woboyë pönö gämënö edö cete wiya wënente goquïï. Ante wedinque mönitö ee amöni woboyë betamonca ïnö quingë mämö dadi wënente da godö mäo gotamönipa. 
Wää tëïwënë guiyäwënë Caoda näni änöwënë dipëmë ïnö yewedeca woboyë wee ceteïnö godinque mönitö guiyampo möni wëä wëä ente pönimpo ante, Tobënämaï impacëimpa, ante pe pagente ancaa cedinque wëä pönonte pe mantamönipa. 
Ayë në cedäni guiyempo geguincamenca wëä ëënonte ñënempodë da wënänitapa. Guiyempo da wënente ate tömënäni, Ñënempo awempacoo wïï bede wënecëimpa, ante cedinque ñënë wipo ince geguincamenca wïni wïni cete goto wïnänitapa. Ayë, Önetamö Tidite näni änontamö impa, ante adinque tömënäni, Æ quingë gomö baï mönö wenguinque Tidite ëmönaiboga go näñe ñongencedönimpa. Ante pönente guïñente wedinque wëñee gocete ante cedinque weocoo ñënempodë pëmente mäo näni gocoo ince wëä wënonte ñö cedinque ee adäni woboyenque wëñee mäo gotamönipa. 
Wïni cai ïñömö godömenque woboyë pëmëninque epë mengonta mengonta ante ce wedinque wipo ñënempo ince ëmetë dadiïmë ëmetë dadiïmë go wetamönipa. Ïninque ïïmö ate tömënäni, Wipo ömedë bate wodëï bacëimpa, ante cedinque mäincoo ñënempodë ongönincoo ince epënë ede wido wido cedäni gotapa. 
Waöne bayonte tömënäni, Ñënë wipo quincoo, ante näni ceincoo ince nämä önompoca pancacooga epënë wido cedäni gotapa. 
Ayë tëöne ïñonte nenque ede tamönämaï nëmö tamönämaï ï ate mönö, Ædömë gomompa, ante ëñënämaï inte ede wetamönipa. Ayë woboyë godömenque mämö pëmëñö epë nanguï mengonta mengonta ce wedinque mönitö, Ñöwo quëwenguïnämaï ïmompa, ante ede pönëninque wetamönipa. 
Mänïnäni wantepiyë cënämaï ïnäni adinque Pabodo teceguedë engë gantidinque tömämöni ayömöni tömënäni ïnänite ïïmaï apënecantapa. —Ïñänäni, botö ämo ëñëninque Cedeta näni änöwënë ëmö cete pönämaï inte ee owoquënëmïni ïmïnitapa. Ede mänömaï ee ongömïni baï wipo tobënämaï ïñonte mïnitö mäincoo ëwënämaï inte wedämaï incedömïnimpa. 
Ñöwo guiquënë guïñënämaï piyënë cete quëwëedäni. Ñënë wipo mönö goimpo ince tobente bacëimpa. Näwangä impa. Incete waomö ïñömö wënämaï tömämö mïïmö quëwenguïmö ïmompa. 
Botö ïñömö ede Wengonguï quïmo ïnömo inte botö, Wengonguï ingampa, ante tömengä beyë cebopa. Ñöwoöne woyowotë tömengä anquedo botö weca pöninque, 
botö ïmote apënecä ëñentabopa. “Pabodo, guïñënämaï ïe. Teiyë awënë Tetedo weca bitö cöwë gote gongencebiimpa. Ayë bitö beyë waadete pönö cedinque Wengonguï bitö tönö adopodë godongämë godäni ïnänite do angä quëwencedänimpa.” 
Ante mänömaï pönö apënecä ëñënïmo inte botö weetë mïnitö ïmïnite, Guïñënämaï ïmïni inte pönencemïnimpa, ämopa. Tömengä nänö apënedö baquïnö anguënë, ante botö Wengonguï ingante në wede pönëmo inte ämopa. 
Incete wipo ñënempoque wää tëïwënë wawënë godinque tobente ba wecëimpa, ante Pabodo angantapa. 
Ïninque mëa Wengonguï itedë ïñonte woboyë ayë pëmë mäo godinque mönitö Adodiaticopë näni änömäa wadö wadö wogaa gotamönipa. Mänimpoöne ïinque go ate woyowotë ayaönënëña ïñonte wipo ñënempodë në cedäni ïñömö, Onguipoiya obo pömompa, ante pönënänitapa. 
Tömënäni, Ægancadö ïï, ante acete ante cedinque pede guidonte adinque todëinta i tei mëetodo impa, ante adinque ayë godömenque godinque pede guidonte adinque tömënäni, Ñöwo ede pönömenque beintitiete mëetodo impa, ante wedänitapa. 
Dicaboga pönï ede gomö tamëñedäni, ante guïñente wedinque, Ñënë wipo wäï wocengëimpa, ante teëmenca näni guitodöninca menca go mencaa yemïñempo ïnö ede guitodönänitapa. Ayë, Ñäö ba waa tobaimpa, ante Wengonguï ingante apënedinque ede wäï wocente a owotamönipa. 
Wipo ñënempo në cedäni guiquënë, Mönö wodii wïnongëimpa, ante awëmö cedinque waca näni guitodöninca yecadopo ïnö guitodoncete ante cete baï babe cedinque, Mönö awëmö goquimpo, ante guiyä wipo ince pede weënonce cedänitapa. 
Guiyempo tece pede weënöñönäni Pabodo ïñömö tontado capitäö tönö tontadoidi ïnänite angantapa. —Ïïnäni wipo ñënempo në cedäni inte ñënë wipodë ongönämaï ïnäni baï mïnitö edö cete nämä cete quëwenguïmïnii. 
Angä ëñente wedinque tontadoidi guiquënë ñënë wipo në cedäni näni awëmö goce cedimpo geguincamë aa wiyënäni ïninque guiyempo tei guiite ëmëwo gotimpa. 
Tece oque pönente ïñonte Pabodo ïñömö, Tömämïni cenguï cëedäni, ante nanguï äninque, —Ñöwo mëa Wengonguï itedë ïñonte mïnitö ancai guïñente wedinque ee ate cënämaï quëwëmïni abopa. 
Ñöwo ïñömö mïnitö ïmïnite, Cëedäni, ämopa. Cente quëwenguënë cemïnii, ämopa. Mïnitö ecämenque ince tömämïni wënämaï incemïnimpa. 
Äninque tömänäni waa ayönäni Pabodo päö ëninque Wengonguï ingante, Waa pönömi cëmönipa. Ante apënedinque ao mente cengä. 
Adinque tömënäni, Mönö quëwengëimpa, ante gance pönente wedinque tömänäni cënänitapa. 
Wipodë möni adopodë gocabo ïñömö dotiento tetenta i tei mänimpomöni intamönipa. 
Mänömaï cedinque tömënäni eyepë cënäni ate ede, Wipo teëmë ëmïñente önetamö ïñömö gobaimpa, ante guïñente wedinque, Wodëï bacëimpa, ante cedinque mönitö cenguï tömëmö ince epënë gäwapënë wido cegadänimpa. 
Mänïï ñäö bayö öme adinque ñënë wipo në cedäni ïñömö, Ïïme quïmemë impa, ante ëñënämaï ïnäni ïnänitapa. Weetë cöwä ayönäni, Æpë wedeca togaa paodämë ïñömö ëmönai impa, ante adinque, Eyepë ïmö ïninque mönö ëmönaiboga wipo näñe ñongëimpa. 
Ante cedinque teëmenca näni guitodönincacoo ëmö cete gocete ante geguincamë aa wiyëninque ñimpo cedäni tadömengadë ee ongontapa. Ayë wiyaimpa mempaa tömënäni wäï wocëñedë yemïñempoya ïnö näni goti wïnimpa ince ñöwo weetë ede, Wipo töö gocëimpa, ante ñï cedinque epënë weetë pede guidönänitapa. Ayë, Woboyë pëmente mäo gocëimpa, ante ñënë wipo weocoo adocooque yecadopo pede ëënonte wo cedäni ate ëmönaiboga togaa paodämë ïñömö töingä mäo gotamönipa. 
Incete tece goyömöni önetamö ïñömö näñe ñongentapa. Wipo yecado näñe ñongë adinque mönitö, Mönö edö cete goquïï, ante weyömöni epë nanguï mengonta mengonta ce beyenque yemïñempo nä tobëninque panguïmë panguïmë ëmëwo gopotapa. 
Tece tobëñö tontadoidi guiquënë, Në tee mönete ongönäni wïï tei tei pante wodii wïnonguïnäni, ante wee cedinque tömënäni ïnänite wënonce cedänitapa. 
Adinque tontado capitäö ïñömö, Pabodo cöwë quëwencecäimpa, ante cedinque tömënäni näni cece cedïnö ante wee angä ëñente ñimpo cedänitapa. Ayë mönitö ïmönite, Në ipo cemïni ïñömö täno epënë tei guiidinque önompoca compo compo go tömëwë ömaa goedäni, angä ëñente gotamönipa. 
Wadäni ipo cedämaï ïnäni ïnänite tömengä, Mïnitö guiquënë awempaa ince wipopa tobënimpaa ince näñe ñongëninque wiyace wiyace goedäni, angä ëñente godänitapa. Mänömaï ëñente cedinque mönitö ede tömämöni epempo becadote wënämaï inte ömaa ede tömëwë pongamönimpa. 
﻿Æpempo becadote wënämaï inte tömämöni ömaa taote ëñëñömönite, Wää tëïwënë ïïwënë Mänatabe impa, ante apënedäni ëñentamönipa. 
Mänïöme quëwënäni ïñömö wïï wadäni baï cedinque mönitö ïmönite waadete cedänitapa. Cööne ayë nanguï ce ate yoguite weyömönite tömënäni gonga tänöninque, Pö ootoedäni, änäni gonga tömämöni becoyömö oototamönipa. 
Pabodo ïñömö önompoca gete tënewë bacoo ente mämö ñö ceyongä gonga ocoi ä wedinque tente gongapamö manta Pabodo önompo eo pocente ñinga cedämaï ee engate owo wecä. 
Adinque ïñömö quëwënäni weetë näni cabo nämäneque tededinque, “Ïingä ïñömö waocä ingante në wëningä ingä awedö. Tömengä epempo becadote wënämaï ïñongante ede mönö nö cete pänongä ince tömengä ingante ata cepodämaï inte angä ate ñöwo quëwenguïnämaï incecäimpa.” 
Ante wapiticë ante pönente tedeyönänite Pabodo ïñömö pongadämaï ingä inte pipo cecä tente ñingace gongapamö togodo guiite gonga gonte wengantapa. 
Adinque tömënäni, Tincadö pence pence mempoquingää, ante ayë, Tincadö ïñontobë tëï go weente wenguingää, ante acete ante wantepiyë cöwä ayönäni, Ayë de pongadämaï ï inque ingampa, ante adinque tömënäni weetë ede, Æ ïingä wacä wengonguï ïnongä inte ponte a ongongampa, ante wapiticë ante pönënänitapa. 
Ayë mänïwënë awënë Pobidio ïñömö tömengä quincodë möni ömaa pöñömö eyequeï intapa. Tömengä, Oncönë pö guiite quëwëedäni, angä pö guiite mönitö mëönaa go adoöneque quëwëñömöni tömengä waadete pönö cecä ate waa quëwentamönipa. 
Pobidio mänömaï waa cecä quëwëñömöni, Tömengä mempo wepë tönö gömë cete daicawo gawente möïmoga a öñongampa. Ante apënedäni wedinque Pabodo tömengä weca guiidinque Wengonguï ingante apënedinque gampocä ate waa bacantapa. 
Pabodo mänömaï cecä adinque mänïwënë tömäo gode änäni ëñente wedinque në wëne wëne ïnäni ïnänite Pabodo weca ente mämö ente mämö ceyönäni tömänäni Wengonguï cecä waa badänitapa. 
Mänïñömö quëwënäni mönitö ïmönite weetë pönö waa apënedinque cöwë waa cedänitapa. Ayë wogaa tece goce cemöni adinque quïëmë möni enguënënö ante adinque tömënäni, Mïnitö ente goquï, ante eyepë pönï ente mämö da wënäni ente gotamönipa. 
Ayë mönitö Mänatabe ïñömö mengäa go adocanque mämonque quëwëninque gocete ante cedinque, Äancadënaquepo, Adecantodia ïñömö quëwënäni näni pemonte änimpodë go guiitamönipa. Tömënäni wengonguïna Catodo tönö Podoco awinca baï ante badöninque tömënäni ñënë wipocado gö cedinque wipo ñënempo ëmöwo, Äancadënaquepo impopa, ante pemönönänimpa. Mänimpo Mänatabe wëmonca wodöïñömö do pöninque pëmë tedë wäï wocë adinque mönitö ïñömö mänimpodë go guiidinque wogaa gotamönipa. 
Godinque Tidacota ïñömö näni wëmonca wodöïñömö pö wäï wocëninque mönitö mëönaa go adoöneque quëwentamönipa. 
Ayë wade godinque Odeguio näni quëwëñömö pontamönipa. Ïïmö ate dipëmë gämënö woboyë betamonca wedenque pëmë wedinque mönitö wade godinque waöne ate Poteodi quëwënäni näni wëmonca wodöïñömö ëmëwo pö ti weëninque tömëwë gotamönipa. 
Tömëwë godinque Poteodi näni quëwëñömö ponte ayömöni në pönënäni näni cabo ongönäni atamönipa. Tömënäni, Adoque Wengonguï itedë mönitö tönö ee owoedäni, änäni Ao ante mönitö tömënäni näni änimpoga mänïñömö quëwentamönipa. Ayë ate Odömä taadonque gotamönipa. 
Odömä ïñömö quëwente në pönënäni ïñömö, Pabodoidi oo pönänipa, ante do ëñënäni inte doöne tadinque mönitö ïmönite bee tencete ante pönänitapa. Pancadäniya ïñömö Apio näni godonte ëïñömö ganca pöninque mönitö ïmönite mämö bee tënäni ate godongämë gotamönipa. Godinque, Cëincö, ante Menconga go Adoconque, näni äñömö mänïñömö pöñömöni wadäni mämö bee tënänitapa. Mänïnäni ïnänite adinque Pabodo ïñömö, Ñöwo ïñömö wampo pönëmopa, äninque Wengonguï ingante waa ate pönëninque apënecantapa. 
Ayë odömänoidi näni nanguï quëwëñömö Odömä näni äñömö pöñömöni tontado capitäö ïñömö në tee mönedïnäni wadäni ïnänite tömengä awënë nempo pede godöninque Pabodo ingante tee mönedämaï ingantapa. Weetë wacönë nänënë ente mäodäni quëwëñongante tontado adocanque tömengä ingante wee wänönongäimpa. 
Mänïñömö ponte ate Pabodo mëönaa go adoöneque ate oodeoidi në änäni ïnänite äñecä godongämë pönäni ate tömënäni ïnänite, —Botö tönïñamïni, ëñëedäni. Mönö guiidënäni ïnänite wëne wëne cedämaï inte botö dodäni näni angaïnö ante wido cedämaï ïñömote oodeoidi ince Eedotadëë ïñömö botö ïmote bei ongöninque ëninque odömänoidi nempo pede godönäni gotabopa. 
Odömänoidi guiquënë botö ïmote apente äninque, Æbänö cecantawo, ante ancaa ante adinque, Pabodo dice tömengä nänö wenguinque wëne wëne cecäa, ante adinque botö ïmote ñimpo cecete ante cedänitapa. 
Odömänoidi botö ïmote ñimpo cecete ante ceyönäni oodeoidi weetë ancaa Baa änäni ëñente wedinque botö ïñömö ede, Odömänoidi teiyë awënë Tetedo ince botö ïmote apente anguënengä ingampa, antabopa. Mänömaï änïmo incete botö awënë Tetedo weca ongöninque, Botö guiidënäni wëne wëne cedänitapa, ante weetë pïinte änämaï inceboimpa. 
Mänömaï beyë mïnitö ïmïnite apënecete ante botö, Pöedäni, antabopa. Ñöwo apënebo ëñëedäni. Mönö idegocabo ïñömö, Mönö në ponguingä Codito pönö cecä beyenque watapë bacëimpa, ante mönö pönëmompa. Mänïnö mönö pönengaïnö beyenque botö daagömë ñänoncapoïmo a ongömo aedäni. 
Ante apëneyongante tömënäni weetë Pabodo ingante apënedinque, —Oodeabe quëwënäni bitö ïmite ante yewëmöninque cadota pede pönönäni dice ëmöniyaa. Mönitö tönïñadäni Oodeabe quëwente pöninque bitö ïmitedö ante dice wïwa änäniyaa. Bitö wïwa cedïnö ante yewëmöninque odömönämaï ïnönänimpa. 
Mänömaï ï incete wayömö wayömö tömäme quëwënäni, Mänïnäni Coditoidi ïñömö wëne wëne cedäni ïnänipa, ante pïinte tededäni do ëñëmöni ïninque mönitö, Bitö ayömi Coditoidi ebänö cedäni ïnänii. Æbänö pönëmii, ante ëñencete ante wemönipa. 
Äninque tömënäni, Ïïöne godongämë bee tëninque ëñengëimpa, äninque wade godänitapa. Ayë weetë mänïöne näni änïöne ïinque ba ate ocë ëmente pöñönäni teiyënäni bee tëninque Pabodo weca godongämë pönänitapa. Pönäni adinque Pabodo ïñömö baäne contadingä gäwadecë pönï apënedinque, Wengonguï Awënë Odeye nempo mönö quëwengëimpa, ante apënecantapa. Ayë, Möitee wodi tönö Wengonguï beyë në apënegaïnäni, Mönö Codito ponte cececäimpa, ante näni angaïnö baï Itota ïñömö ñöwo ponte tömänö ante do ïinque cegacäimpa. Näwangä impa, ante botö apënebo ëñëmaïmïnipa, ante Pabodo oodeoidi ïnänite apënecantapa. 
Angä ëñëninque pancadäniya, Pabodo näwangä angampa, änänitapa. Pancadäniya guiquënë, Wïï pönëïnente awedö, änänitapa. 
Näni cabo ince mänömaï weetedö weetë apënete wade goce ceyönänite Pabodo weetë ëmëwo apënecantapa. —Wengonguï Teiyë Waëmö Önöwoca apënecä ëñëninque Itaiya wodi doyedë mïnitö mëmëidi ïnänite näwangä ante apënegacäimpa. 
“Itaiya ëñëmi, bitö oodeoidi weca godinque ïïmaï ante apënebi ëñencedänimpa. Mïnitö önömoncaque ëñëninque ëñënämaï incemïnimpa. Awincaque adinque cöwë adämaï incemïnimpa, ante apënebi ëñencedänimpa. 
Ïïnäni ede mïmö ömedënäni inte wïï ëñëïnente wewedö, äninque edö cete ëñenguïnänii. Awinca wïï aïnente awedö, änäni inte edö cete aquïnänii. Ede mïmö ënënäni inte baï tömënäni awinca wi ëmonte adinque önömonca wi ëmoncate ëñencedönänimpa. Ede mïmö nö pönëninque dadi ëmente botö gämënö pönäni baï botö do godö cebo waa bacedönänimpa.” Ante Itaiya wodi mïnitö mëmëidi beyë ämotamïni ante baï yewëmongacäimpa. 
Ïninque mïnitö oodeoidi ïnömïni inte ëñënämaï ïmïni adinque Wengonguï ñöwo weetë, Botö pönö ëmo beyenque quëwencemïnimpa, ante oodeo ïnämaï ïnäni ïnänite do apënece cecampa. Tömënäni guiquënë edemö waa ëñenguïnäni ïnänipa, ante apënebo ëñëmaïmïnipa, ante Pabodo apënecantapa. 
Mänömaï apënecä ëñente wedinque oodeoidi näni cabo nanguï pönï weetedö weetë äninque wade godänitapa. 
Pabodo ïñömö oncö ente quëwencete ante tömënäni näni godonte ëinta pede godöninque wacä oncö ince tömengä oncö baï bayö mänincönë wadepo mënepoga quëwengantapa. Ayë, Æcänö ëñace pöïnëna cöwë botö weca waa ponguïmïni, ante quëwëninque tömengä në pönäni ïnänite apënecä ëñënönänimpa. 
Ayë në wee wänönäni cöwë Baa änämaï ïñönäni tömengä guïñënämaï apënedinque, Wengonguï Awënë Odeye nempo mönö quëwengëimpa, ante apënedinque, Mönö Awënë Itota Codito ebänö cegacäï, ante edonque odömonte apënecä ëñengadänimpa.
﻿Itota Codito ingante në cedömo inte botö Pabodobo ïnömo inte ïï cadota ante në yewëmömo ïmopa. Wengonguï botö ïmote apente ëninque ïïmaïnö ante aa pegacäimpa. Bitö Pabodobi gote botö pönö cedö ante watapë apënebi ëñencedänimpa, ante angacäimpa. 
Mänïnö, Wengonguï ebänö pönö cequingä, ante watapë apënedinque tömengä beyë në apënegaïnäni wëënëñedë pönï näni teiyë waëmö yewëmongaïnö ante botö mänïnö ante në apënebo ïmopa. 
Mänïnö waa pönï nänö cequïnö ante ïinque cecete ante cedinque Wengonguï tömengä Wengä ingante da pönongä pongacäimpa. Tömengä ïñömö waocä onguïñengä nänö baquinque Awënë Dabii wodi Pëingä inte ëñagacäimpa. 
Adocä Itota ïñömö botö Wengä ïnongä ingampa, ante tömänäni edonque acedänimpa, ante odömoncete ante cedinque Wengonguï tëï pïñënongä inte ïïmaï cegacäimpa. Ïingä Itota Codito mönö Awënë ïñömö Teiyë Waëmö ëwocacä inte do wëningä ïñongante Mempo Wengonguï weetë nanguï angä ate ñäni ömëmongacäimpa. 
Ayë adocä tönö godongämë cedinque tömengä ëmöwo beyë mönitö ïmönite Wengonguï pönö waadete cegacäimpa. Ayë, Mïnitö wabeca wabeca gote apënemïni ëñëninque tömäme quëwënäni Itota Codito ëmöwo ante wede pönëninque në ëñente cete quëwënäni bacedänimpa, ante cedinque Wengonguï adobaï Itota önompo inte mönitö ïmönite da godongä gotamönipa. 
Ïninque tömäme quëwënäni ïnänite Itota Codito, Botö gämënö pöedäni, ante aa pedinque mïnitö ïmïnite adobaï aa pecampa. 
Mïnitö botö quïmïni badinque botö ayömö teiyë waëmö ëwocate quëwëmïni bacemïnimpa, ante Wengonguï cegacäimpa. Ïninque mïnitö Odömä ïñömö quëwëninque Wengonguï quïmïni ïñömïnite botö, Acemïnimpa, ante ïïmaï ante yewëmömopa. Mönö Mempo Wengonguï tönö Awënë Itota Codito waadete pönö ceyönate mïnitö weetë gänë pönente bacemïnimpa, äninque yewëmömopa. 
Mïnitö ebänö wede pönëmïnii, ante tömäme quëwënäni tededäni ëñënänipa. Ïninque botö ïñömö Itota Codito ëmöwo apënedinque Wengonguï ingante waa ate apënebopa. Wengonguï bitö adobique pönö cebi ate odömänoidi wede pönënänipa, ante apënebopa. 
Wengonguï Wengä ingantedö ante watapë apënedinque botö Wengonguï ingante në cedömo inte tömengä nänö änö ante edemö ëwocadinque apënebo ëñënänipa. Botö mänömaï cebopa, ante në adingä inte Wengonguï ïñömö ede, Odömänoidi beyë ante Pabodo botö ïmote woyowotë ince itedë ince apënecampa, ante në ëñengä ingampa. 
Ede, Wengonguï, bitö Ao ämi ate botö ñöwo odömänoidi weca ëñace gobaïmopa, ante Wengonguï ingante mïnitö beyë ante botö cöwë apënebopa. 
Wengonguï Önöwoca beyë apënebo ëñëninque mïnitö tëï pïñente ëwocacemïnimpa, ante cecete ante botö mïnitö weca ëñaceboimpa, ante webopa. 
Ede mïnitö botö wede pönënö beyë wampo pönente bayömïni botö weetë, Mïnitö wede pönëmïnipa, ante adinque adobaï wampo pönëmo ïninque mönö pönencabo godongämë wampo pönëninque godömenque tëï pïñente entawengëimpa, ante pönëninque botö mïnitö ïmïnite aïnente webopa. 
Botö wabeca quëwënäni weca gote apënebo ëñëninque pancadäniya wede pönënäni badänitapa. Ïninque, Botö mïnitö weca gote apëneyömo wadäni pancadäniya adobaï wede pönencedänimpa, ante cedinque botö epogamë ince ponce ceyömo ede wee cete intapa. Ïninque botö, Tempo ponce cetabopa, ante yewëmömo ate ëñencemïnimpa, ante yewëmömopa. 
Ede guidiegoidi ince wadäni ince, ocai encadäni ince ocai ömecadäni ince edänimë ïñönänite botö debe inte baï ede tömänäni ïnänite odömonte apënequënëmo ïnömo ïmopa. 
Mänömaï beyë mïnitö Odömä ïñömö quëwëmïni ïñömïnite botö mïnitö ïmïnite adobaï mönö Codito ingantedö ante watapë apënecete ante nanguï ceïnente webopa. 
Mönitö oodeomöni ïñömönite täno apënedinque Wengonguï ïñömö mïnitö oodeoidi ïnämaï ïñömïnite ayë adobaï apënedinque, Mïnitö wede pönëmïni adinque Codito waa pönï pönö engä beyenque quëwencemïnimpa, ante tëï pïñente cegacäimpa. Ïninque mänïnö Codito ingantedö ante botö ïñömö watapë apënedinque, Wengonguï tëï pïñente nänö cegaïnö impa, ante pönente wedinque ede guïñënedämaï inte do apënebopa. 
Mönö wede pönëmö ïñömonte Wengonguï mänïne ante odömonte watapë apënecä beyenque mönö nö cete quëwëmö bagamöimpa. Mänïne beyenque godömenque wede pönente badinque mönö wede pönënö beyenque quëwëmompa. Ïninque docä ïñömö Wengonguï beyë yewëmöninque, “Në nö cete quëwënongä ince tömengä nänö wede pönënö beyenque quëwencecäimpa,” ante nänö yewëmongaïnö baï ede do batimpa. 
Në wïwa cedäni guiquënë wïwa näni cedö beyenque wadäni ede Wengonguï nö pönï nänö apënegaïnö ante edö cete ëñenguïnänii. Ïninque Wengonguï ingante në wïwa cedäni näni ëñënämaï ïnïnö ante godö pïïninque tömengä öönedë ongöninque wïwa näni cedïnö beyenque do pangä wedäni edonque amompa. 
Wengonguï, Botö ebodö ïmoo, ante tömämïni edonque pönï ëñencemïnimpa, ante cedinque tömämö ïmonte odömöninque tömënäni ïnänite adobaï edonque pönï odömongä wegadänimpa. 
Wëënëñedë pönï në quëwengaïnäni tönö ñöwo ganca quëwëmö adobaï, Wengonguï mönö në adämaï ïnongä inte ebänö quëwengää, ante ëñencete ante wegaïmö ïnömö inte mönö tömengä nänö badongaincooque adinque ede edonque pönï acëimpa. Ede, Tömengä ñimpo cedämaï inte cöwë në tëï pïñënongä ingampa, ante ayë, Në Wengonguï ïnongä ingampa, ante wedinque mönö waocabo edonque aquënëmö ïmompa. Ïñempa ëñënämaï intabopa, ante edö cete anguïï. 
Wengonguï ingante do ate baï ingaïnäni incete waodäni tömengä ingante ede, Bitö Wengonguï ñäö ëmönömi ïmipa, ante ede änämaï ïnönänimpa. Wengonguï ingante waa ate pönente apënedämaï ïnönänimpa. Mänömaï ocai ömecadäni baï mïmö ömedënäni baï badinque tömënäni wentamö entawënäni bagadänimpa. 
Ocai encamöni ïmönipa, ante änäni incete tömënäni weetë mänömaï cedinque ocai ömecadäni bagadänimpa. 
Ede Wengonguï wënämaï në Quëwengaingä ïñongante tömënäni weetë godö Baa angadänimpa. Tömengä nänö ñäö ëmönö ante pïinte cedinque tömënäni weetë waomö në wëwocamö mönö ëmönö baï badöninque, öömä ëñadäni näni ëmönö baï badöninque, ocaguï ëñadäni näni ëmönö baï badöninque, ocaguï ömaadäni näni ëmönö baï badöninque tömënäni, Mönitö wengonguï ingampa, ante cedönänimpa. 
Mänömaï cedäni ate wedinque Wengonguï, Mïnitö mïni ceïnente wedö ante ee abo cecemïnimpa, ante da godongä wade godinque tömënäni baonga näni ñömëï mongente quëwenguinque cedönänimpa. Ïninque näna gencaya näna gencaya näni monguënënö ante Baa ante guïñëñadämaï inte cedinque wacä ingä wacä ingä godö wïwa cedönänimpa. 
Wengonguï näwangä pönï nänö apënegaïnö ante tömënäni Baa äninque mä pönëninque näni babe apënegaïnonque ante Ao änönänimpa. Mänömaï cedönäni inte tömënäni weetë Wengonguï nänö në badongaincoo weca ede weëninque, Mönitö wengonguï impa, ante cedinque në Badongaingä ingante ede ëmö cete wade gogadänimpa. Incete tömengä në Badongaingä ïñongante mönö waocabo inguipoga mönö quëwëñedë ayë ate mïinguipo bayonte wantepiyë mönö quëwëñedë Wengonguï ingante, Bitö tömëmi toquinque pönö waa cebi ëmönipa, ante mönö apënecëimpa. Mänömaï impa, ante Amëë, ämopa. 
Mänömaï ceyönänite Wengonguï, Mïnitö guïñëñadämaï mïni toïnente wedonque gobäewedäni, ante da godongä gogadänimpa. Ïninque onquiyënäni ince, Në onquiyëmo ïnömo inte botö onguïñengä tönö monguënëmo ïmopa, ante änämaï ïnäni inte godö wacä onquiyengä tönö towente möwënönänimpa. 
Ayë onguïñënäni ince adobaï cedinque, Botö onguïñëmo ïnömo inte onquiyengä tönö monguënëmo ïmopa, änämaï ïnäni inte godö wacä onguïñengä tönö möïnente gonga beco baï toïnente wedäni bagadänimpa. Ïninque cöwë näni waa quëwenguënënö ante Baa äninque näni onguïñencabo ïnönäni inte wïwa cedönänimpa. Mänömaï ceyönänite Wengonguï eyepë pönï godö pangä wedinque tömënäni wïwa näni cedö beyenque nämä baonga caate wewengadänimpa. 
Wengonguï ingante mönö pönente ëñengëimpa, ante tömënäni, Önonquedö ante impa, ante tedeyönänite Wengonguï weetë, Ocaidë wentamö encadömïni inte ede waomïni mïni wïï cequënënö ince ee abo cebäewedäni, ante da godongä gogadänimpa. 
Tömënäni ïñömö nö cequïnämaï ïnäni inte do wïwa cedänique badinque ïïmaï cedänipa. Wacä ingä godö towëninque tömënäni wadäni ïnänite në wëne wëne cedänique ïnänipa. Mäincoo ante ëïnente wewënäni inte tömënäni, Wacä gomonga engä ingante godö pïinte adänipa. Ayë ede, Mönö godö wënongëimpa, ante cedinque do cedänipa. Guëadö guëa pïinte cedänipa. Wacä oda cececäimpa, ante ancaa cedinque tömënäni godö babe cedänipa. Ayë në wïwa pönëwënäni inte tömënäni, Wadäni wecedänimpa, ante godö pïinte cedänipa. Godö wentaa godö wentaa tedewënäni ïnänipa. 
Ayë wadäni ïnänite pïïninque ïïnäni ïñömö godö babe ante tedewënäni ïnänipa. Wengonguï ingante pïinte cedäni ïnänipa. Ayë, Tömëmoque waëmö ïmopa, ante nämä engö cete baï cedinque wadäni ïnänite weentodonte baï äninque, Önonquedö cecantedö abii, ante godö pïinte todäni ïnänipa. Ede, Æbänö godömenque wëne wëne cete toquïmoo, ante ede pönëë cöninque ede nanguï cedänipa. Mempocä tönö badä, Ceedäni, äñönate tömënäni ëñënämaï cedänipa. 
Mïmö ömedënäni inte tömënäni ocai ömecadäni bagadänimpa. Ceceboimpa, äninque ede ïinque cedämaï ïnönänimpa. Wacä caate wecä adinque godö waadedämaï ïnönäni inte tömënäni ede godömenque pïïnäni inte cedönänimpa. 
Mänömaï cedäni ïñömö näni wenguinque cedänipa, ante Wengonguï nö pönï nänö angaïnö ante tömënäni önömoncaque në ëñënäni inte tömënäni näni wëne wëne ceïnënonque ante cedänipa. Ayë tömënäni wïwa näni cedö baï wadäni adobaï cedäni adinque tömënäni, Waa cemïnipa, äninque në cedäni ïnänite waa adänipa. 
﻿Tömënäni mänömaï cedänipa. Incete bitö adobaï wïwa cedömi inte tömëmi pante wequinque tömënäni ïnänite apente ämipa. Ïninque bitö wacä ingante, Bitö pante wequinque wïwa cebipa, ante apente ämi inte bitö ïñempa adobaï wïwa cedömi inte ede ebänö cete nämä ante wee anguïmii. 
Wïwa cedäni ïnänite apente äninque Wengonguï cöwë nöingä ante apente angampa, ante ede do ëñëmompa. 
Ïninque waobi önömique ïnömi inte bitö ïñempa tömënäni ïnänite apente ämi incete tömënäni näni cedö baï adobaï cedömi inte ede, Wengonguï botö ïmote pänämaï inte ata cepocecäimpa, ante pönëmitawo. 
Bitö wïwa cebi inte Ca ca wequënëmi ïñömite Wengonguï weetë ee pänämaï inte nanguï waadete pönö ceyongante bitö weetë ede pïïninque Baa ämitawo. Ïñempa tömengä, Bitö, Æ̈mëwo wëne wëne cetabopa, ante wedinque botö gämënö poncebiimpa, ante Wengonguï pönö waadete cecampa, ante pönëmiyaa. 
Incete bitö mïmö ömedëmi inte ancaa Baa äninque ede wëne wëne bitö cedö ante ñimpo cedämaï ïñömite Wengonguï nänö enguï baquïöne ïinque bayonte tömengä enguï pönï badinque godömenque pangä wecebiimpa. Tömengä ebänö nö apente angää, ante mänïñedë ate ede edonque acëimpa. 
Ede, Tömämö mönö cegaï ganca ante Wengonguï eyepë pönï pede pönongä encemöimpa, ante dodäni näni yewëmongaïnö baï ede ïinque bacëimpa. 
Ïninque, Mönö ñäö baï entawengëimpa, ante cedinque ayë, Wengonguï mönö ïmonte waa adinque pönö cecä ate mönö wëwocadämaï ëwocacëimpa, ante cedinque mönö wentedämaï inte ee waa cete quëwëmö ïninque Wengonguï pönö cecä ate mönö cöwë wënämaï quëwëmaïmompa. 
Weetë, Wengonguï näwangä nänö apënedö ante Baa äninque, Tömëmo beyenque quëwenceboimpa, ante në änäni ïnänite ayë wadäni wïwa näni cequïnonque ante në tee empote godäni ïnänite Wengonguï enguï badinque godö pïinte cececäimpa. 
Ede mönö waocabo wëne wëne cemö adinque Wengonguï oodeomöni ïñömönite täno päninque oodeomïni ïnämaï ïmïni ïmïnite adobaï päñongä në wëne wëne cemö tömämö ïñömö ede caate wewencemöimpa. 
Weetë waa cemö adinque Wengonguï oodeomöni ïmönite täno pönö waadete cedinque oodeomïni ïnämaï ïmïni ïmïnite adobaï pönö waadete ceyongä në waa cemö weetë gänë entawëninque ñäö apäite baï entawëñömonte ede Wengonguï tömämö ïmonte waa acecäimpa. 
Ede mönitö oodeomöni ïmöni ince mïnitö oodeomïni ïnämaï ïmïni ince Wengonguï tömämö ïmonte adoyömö pönï adinque wadö wadö ate pönente cedämaï ingampa. 
Möitee wodi, Ïïmaï ceedäni, ante nänö wee angaïnö ante ömemoncadäni inte wïwa cedäni ïninque tömengä nänö wee angaïnö de ante baï mänïnäni wencedänimpa. Weetë Möitee wodi nänö wee angaïnö ante do ëñente ëmoncadïnäni incete wïwa cedäni adinque Wengonguï mänïne ante ëñënämaï cedäni beyenque apente äninque pangä wecedänimpa. 
Ede Möitee wodi nänö wee angaïnö ante önömoncaque ëñënäni inte tömënäni näni önömoncaque ëñënö beyenque Wengonguï ayongä dice nö cedäni badäniyaa. Weetë ede mänïne ante ëñente cedäni ïnänite guiquënë Wengonguï pönö angä ate tömënäni ïñömö nö cedäni bacedänimpa. 
Ede Möitee wodi nänö wee angaïnö ante ömemoncadäni inte oodeoidi ïnämaï ïnäni ince pancadäniya tömënäni dodäni näni wee angaïnonque ante Ao ante cedinque Wengonguï nänö wee angaïnö baï ede do cedänipa. Mänömaï ëñente baï cedinque tömënäni mïmö entawënäni inte mänïne ante ömemoncadäni ïnäni incete nämä näni wee änonque ëñente cedänipa. 
Ede, Tömënäni dodäni näni wee angaïnö ëñëninque waa cedäni inte tömënäni Wengonguï nänö wee angaïnö baï do entawënänipa, ante edonque acëimpa. Mïmö entawënäni inte tömënäni näni caboque godongämë pönëninque wëne wëne näni cedönö ante näëmë apente wee änänipa. Ayë weetë waa cedäni ate tömënäni näëmë apente ñimpo cedänipa. 
Codito ingantedö ante watapë ëñengaïmo inte botö ïïmaï ante apënebopa. Wengonguï angä ëñente cedinque Itota Codito weetë waomö mönö awëmö entawënö ante edonque pönï adinque apente ancecäimpa. Tömengä nänö apente anguïöne ïinque bayedë ede mänïnö ante botö yewëmonte apënedö baï ede ïinque bacëimpa. 
Bitö ïñömö ede, Oodeobo ïnömo ïmopa, ante ämipa. Ayë, Möitee wodi nänö wee angainta në ëñëmo inte botö Wengonguï ayongante waa quëwëmo ïmopa, ante ede nämä engö cedinque ämipa. 
Wengonguï ebänö angää, ante do ëñëmipa. Ayë tömengä nänö wee angaïnö ante do ëñëmi inte bitö, Quïnö waa ï, ante do ëñëninque Ao ante ëmipa. 
Bitö, Wadäni babetamö baï ëwocayönänite botö töö ëmente mäobo godänipa. Wëmö ïñömö quëwente baï adämaï ïñönänite botö ïñömö, Acemïnimpa, ante tica ënente baï odömonte apënebopa, ante ede, Näwangä ämopa, ante bitö apënebitawo. 
Ayë adobaï, Mönö Möitee wodi nänö wee angaïnö ante ëñente beyenque mönö ëñenguënënö ante entawëninque mönö nö cequënënö ante adobaï tömänö ante entawengëimpa, ante bitö pönëmitawo. Ayë mänömaïnö ante bitö pönënö beyë bitö, Në oda cedäni ïnänite botö në töingä odömömo ïmopa, ante pönëmitawo. Wëñënäni baï wedenque ëñënäni ïñönänite botö në odömonte apënebo ïmopa, ante pönëmitawo. 
Ïñempa mänömaï ïnömi inte bitö ede dice nämä odömonte apënete ëñëmitawogaa. Wadäni ïnänite odömonte apënedinque, Awëmö ënämaï ïedäni, ante odömonte apënedömi inte tömëmi awëmö ëmitawo. 
Bitö wadäni ïnänite odömonte apënedinque, Nänöogengä ïnämaï ïñongante godö guëa mönämaï ïe, ante në wee ämi inte bitö adobaï wacä tönö guëa mömitawoo. Ayë, Wengonguï ingampa, ante näni badöinca ante në pïïmi inte bitö ede tömënäni näni apëneincönë go guiidinque ede ö ëmitawoo. 
Ïñempa bitö, Möitee wodi nänö wee angaïnö ante botö ëñente cebo ïmopa, ante tededinque nämä engö cedömi inte ede mänïne ante ëñënämaï cebi adinque wadäni weetë Wengonguï ingante waa adämaï ïnänipa töö. 
Ede, “Mïnitö cedïnö beyë oodeoidi ïnämaï ïnäni ince Wengonguï ëmöwo ante godö babe ante wëne wëne änewënänipa,” ante tömengä beyë dodäni näni yewëmongaïnö baï do batimpa. 
Ede Wengonguï nänö wee angaïnö ante ëñente cebi ïninque bitö, Näwä oodeobo ïmopa, ante në ëö togëïmi badinque waa ïmaimpa. Weetë ede ëñënämaï cebi ïninque oodeo ïnämaï ingä bagäacä ingä baï bitö ïñömö ede do babaïmipa. 
Oodeoidi ïnämaï ïnäni guiquënë bagäadäni ïnäni incete tömënäni Wengonguï nänö wee angaïnö ante ëñente cedäni ïninque Wengonguï ayongä tömënäni do ëö togëïnäni baï ïnönäni inte oodeoidi baï ïnänipa. 
Bitö ïñömö Möitee wodi nänö wee yewëmongainta mänïmi inte në ëö togëïmi ïmitawo. Bitö mänömaï ïmi incete ëñënämaï cebi ïñömi wacä weetë bagäacä ïnongä inte ëñente cecä ïninque tömengä ëñente nänö cedö beyenque Wengonguï weetë bitö ïmite apente äninque pancecäimpa. 
Ïñempa oodeo ëñagaingä inte baö beyenque oodeocä ingä incete tömengä wïï mänömaï ingä beyenque näwä oodeocä ingampa. Adobaï në ëö togëingä ïñömö baonque nänö ëö togëïnö beyenque tömengä Wengonguï ayongä edemö ëö togëingä baï wïï ingampa. 
Wengonguï Önöwoca ingante në ëwocacä guiquënë tömengä ïñömö ede näwä oodeo baï badinque Wengonguï wëñengä ingampa. Ede Möitee wodi nänö wee yewëmongaïnö ante ëñente ëö togëninque waocä tömengä wentamö nänö entawënö dice wido cequingää. Wengonguï Önöwoca guiquënë pönö wido cecä beyenque waocä weetë waëmö entawengampa. Mänömaï entawengä ingante wadäni waa adämaï ïnäni incete Wengonguï weetë, Bitö waa entawëmi abopa, äninque tömengä ingante waa apënecampa. 
﻿Ïninque oodeocä ïñömö ede, Oodeobo ïmopa, ante toquënengä ingantawo. Ayë adobaï, Botö ëö togëïmo ïmopa, ante toquënengä ingantawo. 
Ao ämopa. Në oodeoidi ïnönäni inte tömënäni cöwë nanguï toquënënäni ïnänipa. Ede Wengonguï apënecä ëñengaïnäni inte ede oodeoidi tömengä nänö apënedö ante në mangaïnäni inte në toquënënäni ïnänipa. 
Mänömaï ï incete pancadäniya ïñömö ede wede pönënämaï ïnänipa. Ïninque mönö ebänö anguïï. Tömënäni näni pönënämaï ïnö beyenque Wengonguï tömënäni ïnänite dice ñimpo cedinque edemö aadämaï ingantawogaa. 
Ædö cete mänömaï inguïï. Mönö waocabo tömämö në babe apënemö ïñömonte Wengonguï ïñömö nö pönï cecä ingaïnö anguënë. Ede tömengä beyë ïïmaï ante yewëmongatimpa. “Wengonguï bitö ebänö apënebii, ante apente ance cedäni incete tömënäni, Wengonguï nö pönï ante apënecampa, ante edonque acedänimpa. Bitö në tëï ëmömi inte ede bitö ïmite në apente ance cedäni ïnänite näëmë ede weentodonte baï cedinque ede gänä cecebiimpa.” Ante näni yewëmongaïnö baï ede bacëimpa. 
Waodäni mä pönëninque ïïmaï ante tedewënänipa. Mönitö wïwa ceyömönite Wengonguï nö cecä adinque wadäni, Wengonguinque në nö cedongä ingampa, ante godömenque edonque acedänimpa. Ïninque wïwa ceyömönite Wengonguï quïnante pïinte pangää, ante tedewënänipa. Mänömaï tedewënäni adinque mönö weetë ebänö anguënëmö ïmöö. Ïñempa waodänique näni änewënö baï dice anguënëmö ïmongaa. 
Ædö cete mänömaï änewenguïï. Mänïnö näni tedewënö näwangä ï baï inguipoga quëwëmö ïmonte Wengonguï apente änämaï inguënengä. 
Wadäni guiquënë ïïmaï ante tedewënänipa. Wengonguï cöwë näwangä ante apëneyongante botö babe apënebo adinque wadäni, Wengonguinque näwangä ante apënecampa, ante tömengä ingante godömenque waa acedänimpa. Ïninque babe botö apënedö beyenque Wengonguï godömenque ñäö apäite baï ëmongä ingampa. Ïninque, Bitö në wëne wëne cebi ïmipa, ante Wengonguï quïnante botö ïmote apente angää, ante tedewënänipa. 
Tömënäni, Wengonguï ingante godömenque waa acedänimpa, ante mönö godömenque wëne wëne cecëimpa, ante tedewënänipa. Tömënäni näni tedewënö näwangä ï baï mönitö adobaï ante ancedömönimpa. Ede, Tömënäni näni tedewënö baï ede Pabodoidi adobaï ante apënedänipa, ante pancadäniya pönö wëne wëne ante babe apënedänipa. Mänömaï ante në apënewënäni ïnänite päninque Wengonguï nö cete pangampa. 
Ïninque ebänö ante anguïï. Mïnitö oodeoidi ïnämaï önömïnique ïñömïnite mönitö möni oodeocabo dice godömenque waa pönï ïmöniyaa. Ïñempa mönitö oodeomöni ince mïnitö oodeomïni ïnämaï ïmïni ince tömämö në wëne wëne cedömö ïmompa, ante do odömonte yewëmömöni abaïmïnipa. 
Ede ïïmaï ante Wengonguï beyë ante ämotamïni ante baï yewëmongatimpa. “Në nö cedongä ïñömö ede de angampa. Adocanque ince ede de angampa. 
Në ëñente pönengä ïñömö ede de angampa. Wengonguï ingante ante në diqui diqui mïnongä ïñömö ede de angampa. 
Tömänäni ede oda cete wapiticë godinque, näni waa cedämaï incaboque badänitapa. Në waa cedongä ïñömö ede de angampa. Adocanque ince ede de angampa. 
Waodäni ïnänite wënoncete ante ëë ënete baï ëmencadinque, tömänäni babe ante enguënëwate tedewënänipa. Ede tente tömëmë ënete baï, Wënongëimpa, ante ënedänipa. 
Tömënäni pïinte näni tedewënö beyenque moncapë tï nä baï enguënëwadänipa. 
Tömënäni wënonguïwaque pogodo goquïwaque ëwadänipa. 
Tömënäni në godö wënönäni inte mäincoo wido cete wodii godäni ate ede mïï quëwënäni ponte adinque caate baï wewënänipa. 
Në pïinte cedönäni inte tömënäni Wengonguï taadö tömengä gänë entawente nänö godönö ante adämaï inte cedänipa. 
Tömënäni, Wengonguï ingante mönö guïñente ëñengëimpa, ante pönënämaï ïnänipa.” Ante dodäni näni yewëmongaïnö baï impa. 
Æcänö Möitee wodi nänö wee angaïnö ante në ëñente quëwenguënëna ïnaa tömengä beyenque ante wee yewëmongatimpa. Mänömaï ï beyë, Botö eyepë cebo ïmopa, ante mönö edö cete anguïï. Ede guïñënete mönö pe wëënecëimpa. Ayë inguipoga tömäo quëwëmö tömämö Wengonguï në apente angä weca ongöninque ede, Æbänö cetaboo, ante Wengonguï ingante mönö edonque apënequënëmö ïmompa. Mänömaïnö ante ede do ëñëmompa. 
Mänömaï beyë Wengonguï, Möitee wodi nänö wee angaïnö edemö ëñente cebi beyë bitö botö ayömo në nö cebi babipa, ante adocanque ingante ede änämaï incecäimpa. Weetë mänïne nänö wee angaïnö ëñente beyë mönö, Në wëne wëne cemö ïmompa, ante edonque amompa. 
Wïï Möitee wodi nänö wee angaïnö ante ëñëmïni beyë weetë ede Wengonguï ince pönö badongä beyenque mönö tömengä ayongä nö cemö bamompa, ante ñöwo pönï odömongatimpa. Dodäni Möitee wodi tönö Wengonguï beyë në apënegaïnäni ïñömö, Ïincayë ate mänömaï bacëimpa, ante do yewëmongadänimpa. 
Wengonguï pönö badongä ate mönö në wede pönëmö ïñömö Itota Codito ingante mönö wede pönënö beyenque ede tömämö tömengä ayongä nö cemö bamompa. Ede mönö adoyömö ingaïmö inte önömonque ïmompa. 
Ïninque mönö tömämö wëne wëne cemö inte Wengonguï nänö ñäö baï quëwëñömö guiicete ante cedinque wïï eyepë cemö inte wïï guiimompa. 
Incete Itota Codito engä beyenque abe tawente gote baï quëwëmö ïñömonte Wengonguï önonque änämaï inte waadete pönö badongä ate mönö tömengä ayongä nö cemö bamompa. 
Wengonguï ïñömö Itota Codito ingante da pönöninque, Tömengä mïnitö wëne wëne cedö ante teëmente wengä beyenque botö weetë piyënë cedinque mïnitö ïmïnite pänämaï inceboimpa, ante cegacäimpa. Ïninque tömengä, Mänömaï pönö cebo ate mïnitö, Itota wepë mönö beyë pe të pe të weënimpa, ante wede pönëninque wede mïni pönënö beyenque quëwencemïnimpa, ante pönö cegacäimpa. Mänömaï cedinque Wengonguï wëënëñedë mönö waocabo mönö wëne wëne cegaïnö ante ee adinque në pänämaï ingaingä incete ede, Botö cöwë nöingä ante apente änömo ïmopa, ante ëñencemïnimpa, ante odömongacäimpa. 
Ïninque, Wengonguï në nö cecä ïnongä ingampa, ante mönö acëimpa. Ayë adobaï, Itota ingante në pönëmö ïñömonte Wengonguï në panguënengä ingä ince mönö ïmonte ata cepodinque pönö badongä ate mönö weetë tömengä ayongä ede në nö cemö bamompa, ante mönö acëimpa. Ïninque tömengä mänömaï cedinque tömengä nö nänö cedö ante odömoncete ante ñöwo cegacäimpa. 
Ïninque mönö waocabo ïñömö nämä engö cete baï cedinque mönö, Nämä cedinque nö cemö bamompa, ante edö cete anguïmöö. Ïñempa mänömaï äninque cedämaï ingëimpa. Quïnante nämä wïï engö cequïï, ante wemïnitawo. Möitee wodi nänö wee angaïnö edemö ëñente cemö inte baï mönö, Tömëmö cetamompa, ancedömöimpa. Incete edemö ëñente dice cemongaa. Weetë tömengä ingante wede mönö pönënö beyenque tömengä ayongä nö cedömö bamompa, ante adinque mönö, Tömëmö cetamompa, ante edö cete anguïï. 
Ïñempa waocä Wengonguï nänö wee angaïnö ante ëñente cecä ince wïï tömengä nänö ëñente cedö beyë në nö cecä bacampa. Weetë wede nänö pönënö beyenque Wengonguï ayongä ede në nö cecä bacampa, ante do ede apënebo ëñëmaïmïnipa. 
Oodeomöni ïñömönite Wengonguï mönitö Wengonguï ïnongä ingampa. Oodeomïni ïnämaï ïmïni guiquënë, Wïï mönitö Wengonguï ingampa, ante pönëmïnitawo. Ïñempa oodeomïni ïnämaï ïñömïnite adocä Wengonguï mïnitö Wengonguï ingampa. 
Ede adocanque Wengonguï ïnongä ingampa. Ïninque në ëö togëïmöni ïmöni möni wede pönënö beyenque tömengä pönö badongä ate tömengä ayongä ede nö cemöni bamönipa. Adobaï bagäamïni mïni wede pönënö beyenque Wengonguï adocanque ïnongä inte pönö badongä ate mïnitö adobaï tömengä ayongä nö cemïni bamïnipa. 
Mönö pönënö beyenque impa, ante apënedinque mönitö Wengonguï nänö wee angaïnö ante dice wëä godonte baï cemöniyaa. Wïï mänömaï cemönipa. Weetë mänömaïnö ante apënedinque tömengä nänö wee angaïnö ante Ao äninque mönitö, Ëñëedäni, ante odömonte apënemönipa. 
﻿Mänïnö ante mönitö mëmë Abadäö wodi ïñömö ebänö ante ëñengacäï, ante mönö ñöwo pönente apënecëimpa. 
Abadäö wodi në ëñente cecä ingaingä incete tömengä nänö ëñente cedö beyenque dice nö pönï entawengä bacantawogaa. Mänömaï cedinque nö cecä bagacäimpa, ante näwangä ï baï tömengä waodäni ëñëñönänite, Waa cebo ïmopa, ante do ancegacäimpa. Incete tömengä Wengonguï ëñëñongante mänïnö ante cöwë änämaï inguënengä ingacäimpa. 
Wengonguï ebänö ante apënecä ëñente yewëmongadäni, ante amïnii. Ede ïïmaï ante apënecä ëñente yewëmongadänimpa. “Wengonguï nöingä ante apënecampa, ante Abadäö wede pönengacäimpa. Ïninque tömengä wede nänö pönënö beyenque Wengonguï weetë ede, Botö ayömo Abadäö në nö entawengä ingä abopa, angacäimpa,” ante yewëmongadänimpa. 
Ede wadäni beyë waocä nanguï cecä ate tömënäni debe badïnäni inte ede, Önonque pönömöni ëe, ante edö cete anguïnänii. Ïñempa wïï önonque godonte impa. Weetë tömengä nänö nanguï cedïnö beyenque paga ante në godonguënënäni inte awënëidi, Bitö nanguï cebitapa, ante godönäni engampa. 
Wengonguï guiquënë önonque pönö cecä ëmöimpa. Waocä wïwa cecä ince wede pönengä adinque Wengonguï pönö badongä ate tömengä Wengonguï ayongante weetë nö cecä bacampa. Ïninque waocä waa cedämaï ince ede wede pönengä adinque Wengonguï weetë tömengä ingante pönö badöninque, Nö pönï bitö entawenguinque bitö wede pönëmi abopa, angampa. 
Waocä waa cedämaï ïñongante Wengonguï pönö badongä ate tömengä Wengonguï ayongä nö pönï entawengä ïninque tömengä watapë quëwencecäimpa, ante apënedinque Dabii wodi adobaï ämotamïni ante baï yewëmongacäimpa. 
Adocä yewëmöninque, “Waodäni ëñënämaï cedäni ïnänite Wengonguï pönö ñimpo cecä ate tömënäni weetë watapë quëwencedänimpa. Ede tömënäni ëñënämaï näni cedö ante ö ente mäo tee moncate baï cecä adinque nanguï tocedänimpa. 
Æcänö ingante Wengonguï, Bitö pante wequinque wëne wëne cebipa, ante cöwë pïinte änämaï ingä ïninque mäningä waocä weetë nanguï tocecäimpa.” 
Ante Awënë Dabii wodi, Ëö togënïnänique tocedänimpa, ante dice yewëmongantawogaa. Bagäadäni adobaï tocedänimpa, ante ancete ante yewëmongacäimpa. Abadäö wodi Wengonguï ingante wede nänö pönënö beyenque Wengonguï, Botö ayömo Abadäö në nö entawengä ingä abopa, angacäimpa. Mänömaïnö ante ede botö do yewëmömo abaïmïnipa. 
Abadäö wodi ebänö engëñongante Wengonguï mänömaï angacäï. Dice ëö togëningä ïñongante angantawogaa. Weetë bagäacä ïñongante angacäimpa. 
Ïninque, Abadäö bagäacä inte wede pönengä beyenque botö pönö badömo ate nö cecä bacampa, ante ëñencedänimpa, ante cedinque Wengonguï angä ëö togente bagacäimpa. Mänömaï cecä beyë mïnitö bagäamïni inte wede pönëmïni ïñömïni Abadäö wodi mïnitö wëmengä baï bagacäimpa. Abadäö wodi pëïmïni baï wede pönëmïni adinque Wengonguï adobaï, Nö entawëmïni bamïni aceboimpa, ante pönö badongacäimpa. 
Mönitö wëmë Abadäö wodi doyedë bagäacä ingäñedë ince wede pönengä ingacäimpa. Möni idegocabo ïñömö në ëö togëïmöni inte ede tömengä wede pönente nänö cegongaïnö adodö tee empote gomönipa. Ïninque mänïnönö möni wede pönente godönö gomöni beyenque möni ëö togencabo wëmengä adocä Abadäö wodi ingacäimpa. 
Wengonguï, Inguipoga ince bitö në enguïmi incebiimpa, äninque Abadäö wodi tönö tömengä nänömoidi ïnänite pönö angä engadänimpa. Mänömaïnö äninque Wengonguï dice, Botö wee angaïnö ante ëñente cedänique encedänimpa, ante angantawogaa. Weetë ede wede pönente tömengä ayongä nö entawënäni badäni beyenque Wengonguï, Inguipoga ince pönömo encemïnimpa, ante apënegacäimpa. 
Wengonguï dice, Botö wee angaïnö ëñente në cedänique në enguïnäni ïnänipa, ante angantawogaa. Ede mänömaïnö angä baï mönö wede pönënö ante önonque pönencedömöimpa. Tömengä nänö angaïnö ince wo ëwente baï bacedönimpa. 
Ede mänïnö tömengä nänö wee angaïnö ante ëñënämaï cedäni beyenque Wengonguï enguï badinque pangampa. Weetë wee änämaï inte baï Wengonguï, Botö wee angaïnö ante ëñënämaï cebipa, ante edö cete anguingää. Ede de ancedönimpa. 
Mänömaï beyë Wengonguï, Botö waadete pönö cedö beyenque ëmïnipa, ante edonque acëimpa, ante cedinque Abadäö wodi wede nänö pönënö beyenque ante, Pönömo encemïnimpa, angacäimpa. Mönitö Möitee wodi nänö wee angaïnö ante në ëñëmöni ïñömönite wïï adomönique ïmönite angacäimpa. Weetë Abadäö wodi nänö wede pönengaï baï adobaï wede pönëmö ïñömonte mönö tömämö ïmonte Wengonguï, Cöwë pönömo encemïnimpa, angacäimpa. Ede mönö wede pönencabo ïñömonte Abadäö wodi tömämö wëmengä baï ingacäimpa. 
Wengonguï ede do wengaïnäni ïnänite pönö cecä ate tömënäni ïñömö ñäni ömëmonte ede mïïnäni quëwënänipa. De angaincoo ince tömengä do badongä ate ede a ongoncoopa. Wengonguï mänömaï në badongä ïñongante Abadäö wodi tömengä ingante në wede pönengä ingacäimpa. Ïninque Wengonguï, “Abadäö ëñëmi. Botö pönö badömo ate bitö pëïnäni yebëninque wacabodäni näni cabo wacabodäni näni cabo nanguï ïnäni ïñönänite ede bitö adobique tömënäni wëmëmi incebiimpa.” Ante Wengonguï beyë ante yewëmongatimpa. Ïninque Wengonguï ayongante mönö wede pönëmö ïñömonte Abadäö wodi mönö wëmengä bagacäimpa. 
Tömengä ingante, “Bitö pëïnäni ede mänimpodäni bacedänimpa,” ante Wengonguï do angacäimpa. Mänömaïnö angä ëñëninque, Ædö cete baquïï, ante wedongä ince Abadäö wodi, Wengonguï cöwë cecä beyë watapë bacëimpa, ante wede pönengä ingacäimpa. Ïninque tömengä wede nänö pönënö beyenque “wacabodäni näni cabo wacabodäni näni cabo nanguï ïnäni bayönänite tömënäni wëmengä” Abadäö bagacäimpa. 
Tömengä, Botö picengadebo wodo tiëë wadepo quëwengaïmo inte ede botö baö wente baï ëñabo inte ede edö cete wëñë tapëiquïmoo, ante ëñengacäimpa. Ayë, Tada adobaï wëñë cöwë mänämaï ingaingä inte picengadecä badinque edö cete wëñë manguingää, ante pönengacäimpa. Incete mänïnö nänö wedö beyenque guïñëñadämaï inte Abadäö wodi Wengonguï nänö änïnö ante godömenque pönengacäimpa. 
Tömengä, Wengonguï wabänö cebaingää, ante wedämaï inte weetë Wengonguï nänö, Cöwë pönö ceceboimpa, änïnö ante wede pönengacäimpa. Ayë, Wengonguï bitö ñäö entawëmi inte tëï ëmonte waa cecebiimpa, ante godömenque tëï pïñente entawëninque Abadäö wodi wede pönengacäimpa. 
Ede, Wengonguï në tëï pïñënongä inte, Cöwë ceceboimpa, ante në angaingä inte ede cöwë cececäimpa, ante Abadäö do ëñëninque ede wede pönengacäimpa. 
Tömengä mänömaï wede pönengä beyenque Wengonguï, Abadäö bitö nö entawëmi ïmi abopa, angacäimpa. 
Mänïne, Bitö nö cebi ïmi abopa, ante nänö angaïne ïñömö wïï tömengä beyenque yewëmongatimpa. 
Weetë mönö beyë adobaï yewëmongatimpa. Ede, Mönö Awënë Itota ingante Wengonguï angä ñäni ömëmongacäimpa, ante në angaingä ingante wede pönëmö ïñömonte Wengonguï, Botö ayömo mïnitö nö cemïni ïmïni abopa, ante badongampa. 
Wëne wëne mönö cedö beyenque mönö Awënë Itota ingante Wengonguï pede godongä wengacäimpa. Ayë mönö beyë ante cedinque tömengä mönö Awënë Itota ingante, Bitö në nö cedömi inte ñäni ömëmömi beyenque tömënäni botö ayömo nö entawënäni bacedänimpa, ante cedinque angä ñäni ömëmongacäimpa. 
﻿Mönö wede pönënö beyenque Wengonguï pönö badongä ate mönö tömengä ayongante ede nö cemö bamompa. Ïninque mönö Awënë Itota Codito nänö cegaïnö beyenque Wengonguï piyënë cecä ate mönö tömengä tönö godongämë gänë entawente quëwëmompa. 
Mönö wede pönënö beyë adocä Codito mönö ïmonte pönö ente mämongä ate Wengonguï waadete pönö cedinque mönö ïmonte engampa. Ayë Wengonguï në ñäö ëmongä weca ongöñömö tömengä pönö badongä ate mönö godongämë ñäö ëmonte mönö watapë bacëimpa, ante wede pönëninque tomompa. 
Ayë wïï mäninque beyë tomompa. Ïñempa, Waocä nänö wentedämaï inte ee cequinque caate wecampa, ante ëñëmö ïninque mönö caate wemö incete caate mönö wedö beyë adobaï tomompa. 
Ayë në wentedämaï inte ee cemö adinque mönö Wengonguï ayongä në waa cemö ede bamompa. Mänömaï bamö ïninque mönö, Watapë bacëimpa, ante pönente tomompa. 
Mänömaïnö ante në pönente tomö ïñömö ede mönö enguënënö ante do ëninque mönö guingo imonte wedämaï ïmompa. Ede Wengonguï tömengä Teiyë Waëmö Önöwoca ingante da pönöninque tömengä nänö waadete pönënö adobaï do pönongä ëninque mïmönë entawëmompa. 
Ede ïïmaï impa. Mönö aquïïmö pönï ïnömo inte, Ædö cete cemöö, ante weyömonte mönö Codito ïñömö eyepë pönï pöninque, Mïnitö Wengonguï ayongante wïwa cemïni ïmïnipa, ante adinque wïwa mönö cedö ante teëmente weetë wengacäimpa. 
Waocä guiquënë wacä në nö cedongä ingä adinque tömengä beyë weetë dice wenguingäa. Incete, Në waa cedongä weetë quëwencecäimpa, ante cedinque adocanque adocanque wabänö Ao ante tömengä beyë weetë wëmaïnänipa. 
Incete, Wengonguï mïnitö ïmïnite nanguï waadete pönengampa, ante odömoncete ante cedinque mönö Codito ïñömö në wëne wëne cemö ïñömonte mönö beyenque weetë wengacäimpa. 
Codito wepë mönö beyë pe të pe të weë beyenque mönö Wengonguï ayongante nö entawëmö do batamompa. Codito mönö beyë mänömaï wengaingä inte cöwë godömenque cececäimpa. Ämo ëñëedäni. Wengonguï në pïinte panguënengä ïñongante adocä Codito gä pe empote engä beyenque Wengonguï weetë mönö ïmonte ede ata cepocä quëwencemöimpa. 
Mönö ede Wengonguï tönö mönö godongämë pïincabo ïñömonte tömengä Wengä mönö beyë weetë wengä beyenque mönö Wengonguï tönö godongämë piyënë cemö bagamöimpa. Mönö Wengonguï tönö godongämë piyënë cemö ïninque tömengä Wengä ïñömö cöwë godömenque cececäimpa. Ämo ëñëedäni. Tömengä adocä do wengaingä inte ñäni ömëmonte mïingä quëwëninque mönö ïmonte engä beyenque mönö wënämaï inte cöwë quëwencemöimpa. 
Ayë mönö godömenque ïïmaïnö ante ëñengëimpa. Mönö Awënë Itota Codito engä beyenque Wengonguï piyënë cecä ïninque mönö ñöwo Wengonguï nempo quëwëninque ede Itota Codito beyë ante watapë tomompa. 
Docä mëmë adocanque tänocä ince ëñënämaï cecä ïninque mönö wëne wëne cepämo inguipoga do pongatimpa. Ayë tömengä nänö ëñënämaï cegaïnö beyenque në wëwocacä bagacäimpa. Tömengä wëne wëne cecä ingaingä baï mönö tömämö adobaï në wëne wëne cemö ïmö ïninque ede mönö waocabo tömämö në wëwocamö ede do bagamöimpa. 
Ede wëënëñedë Möitee wodi nänö wee änämaï ïñedë ince waodäni do wëne wëne cedäni ingadänimpa. Wëne wëne cedäni incete Wengonguï, Botö wee änö ante ëñënämaï cemïnipa, ante edö cete apente anguingää. Ïñempa mänïñedë ayë wee änämaï ingacäimpa. 
Në Ponguingä, ante dodäni näni në angaingä ïñömö Tänocä nänö ingaï baï docä Adäö wodi adobaï tänocä ingacäimpa. Incete Adäö wodi Wengonguï nänö wee änö ante ëñënämaï cedinque wëne wëne cegacäimpa. Weetë Wengonguï ede Möitee wodi nänö quëwenganca wee änämaï ïñongante Adäö wodi pëïnäni guiquënë wëne wëne cedäni incete tömengä nänö ëñënämaï cegaï baï wïï adobaï ëñënämaï cegadänimpa. Incete tömënäni në wëwocadäni inte wegadänimpa. 
Incete Wengonguï nänö wee angaïnö ante adocanque nänö ëñënämaï cegaï baï Wengonguï nänö pönongaï ïñömö wïï adobaï impa. Ede adocanque nänö ëñënämaï cegaï beyenque nanguï ïnäni inte wengadänimpa. Incete Wengonguï guiquënë nanguï pönï waadete pönö cedinque Itota Codito ingante da pönongä pöninque tömengä adocanque ïnongä waadete eyepë pönï pönö cecä ate mönö nanguï pönï ïmö inte quëwëmompa. 
Onguïñengä adocanque wëne wëne nänö cegaï beyë në wëwocadäni bagadänimpa. Wengonguï nänö pönongaï ïñömö ede wïï adobaï impa. Adocanque nänö adopoque ëñënämaï cegaïnö ante adinque Wengonguï tömengä ingante apente äninque ede, Bitö tente wequinque impa, angacäimpa. Weetë Wengonguï nänö wee angaïnö ante ëñënämaï weetë weetë cemö incete tömengä, Botö ayömo mïni nö entawenguinque impa, ante önonque pönongä ente entawëmompa. 
Waocä adocanque ince Wengonguï nänö wee angaïnö ante ëñënämaï cecä ïninque tömengä adocanque nänö ëñënämaï cegaï beyenque mönö wëwocamö do bagamöimpa. Wengonguï guiquënë godömenque eyepë pönï waadete pönö badongä ate tömengä ayongä mönö nö entawëmö bagamöimpa. Ïninque Itota Codito adobaï Adocanque ïñongante mönö tömengä nempo wëwocadämaï inte quëwëninque awënëidi baï badinque quëwëmompa. 
Mänömaï beyë adocanque adopoque ëñënämaï cecä beyenque Wengonguï mönö tömämö ïmonte apente äninque, Mïni wenguinque wëne wëne cemïnipa, angampa. Ayë adobaï Adocanque adopoque nänö nö cegaïnö beyenque mönö Wengonguï ayongä nö cemö bamö ïninque Wengonguï apente äninque mönö tömämö ïmonte, Mïni quëwenguinque mïnitö botö ayömo nö entawëmïni bamïnipa, angampa. 
Ede adocanque nänö adopoque ëñënämaï cegaï beyenque mönö nanguï ïmö ince ede në wëne wëne cemö bagamöimpa. Adobaï Adocanque nänö adopoque ëñente cegaï beyenque mönö nanguï ïmö ince ede Wengonguï ayongä nö cemö bagamöimpa. 
Mönö waocabo wëne wëne ceyömonte Wengonguï, Botö wee änö ëñënämaï inte cemïnipa, ante edonque acemïnimpa, ante wee angacäimpa. Wee angä ate edonque adinque mönö waocabo weetë, Nanguï ëñënämaï inte cete awedö, ante weyömonte Adocä ince godömenque nanguï waadete pönö cecä ëmompa. 
Ïninque mönö ëñënämaï cegaï beyë mönö në wëwocamö bagamöimpa. Weetë mönö Awënë Itota Codito waadete pönö nö cete badongä ate mönö cöwë wënämaï quëwënguinque Wengonguï ayongä nö entawëmö bagamöimpa. 
﻿Ïninque mönö ebänö anguïï. Pancadäniya ïïmaï änewënänipa. Wengonguï godömenque waadete pönö cececäimpa, ante cedinque mönö godömenque wëne wëne cecëimpa, ante tedewënänipa. Mönö ïñömö dice mänömaïnö ante tedewenguënëmö ïmongaa. 
Ïñempa edö cete mänömaïnö ante tedewenguïï. Wëne wëne mönö cete quëwëmämo pede godömo ëninque Codito teëmë mongëninque wëñongante mönö tömengä tönö godongämë wente baï ïnömo inte edö cete godömenque wëne wëne cete quëwenguïï. 
Mönö Itota Codito nempo quëwengëimpa, ante epënë guiidinque mönö tömengä tönö godongämë wengaïmö baï batamompa, ante mïnitö ïñömö ëñënämaï ïmïnitawo. 
Tömengä wente öñöñongante Mempo Wengonguï në ñäö entawënongä inte tëï ëmönongä inte, Ñäni ömëmöe, angä ñäni ömëmongacäimpa. Ïninque mönö ïñömö ede, Codito tönö ñäni ömëmonte baï mönö mïïmö quëwengëimpa, ante cedinque epënë guiidinque tömengä wodido godongämë guiite baï wente baï öñontamompa. 
Ede tömengä wengä ate godongämë wente baï bagaïmö ïninque mönö tömengä ñäni ömëmongä ate tömengä tönö ääwocaque baï ëwocate ñäni ömëmonte baï quëwëmaïmompa. 
Waocä nänö në ö ënïnäni inte tömengä beyenque cete në quëwënäni baï mönö adobaï wëne wëne mönö cedö beyenque wegamöimpa. Mänömaï inte weyömonte mönö Codito ïñömö, Aamö cete gocemïnimpa, ante cedinque wëne wëne cete mönö wentamö mongëñö ö ente teëmë mongengantapa. Ee mongëñongante tömengä ingante awäa timpodäni wengä adinque baonque ante mönö wëne wëne cepämo ïñömö ëwente baï ba ïninque mönö do aamö cete baï mänïnö ante ëmö cete gomompa. 
Waocä ëmëwo wengaingä inte ede edö cete wëne wëne cequingää. Ede tömengä nänö wëne wëne cegaïnö ante ëmö cete aamö cete baï gogaingä ingampa. 
Mönö Codito tönö ääwocaque baï ëwocadinque adopoque wengaïmö inte mönö tömengä tönö godongämë quëwengëimpa, ante wede pönëmompa. 
Ede do wente ñäni ömëmonte mïingä quëwënongä inte Codito weetë mempoga wenguingä ïnämaï ingampa. Tömengä ñöwo wëwocadämaï ïñongante tömengä ingante, Wëmäwe, ante edö cete anguïï. Ïñempa, wënämaï incecäimpa, ante do ëñëmompa. 
Tömengä adopoque wëninque mönö wëne wëne cegaïnö ante ëmëwo wido cecete ante teëmë mongente wengacäimpa. Weetë ñäni ömëmonte mïingä quëwëninque tömengä, Wengonguï beyenque cete quëwenceboimpa, ante quëwengampa. 
Mïnitö adobaï Codito nempo quëwënömïni inte wïwa mïni cegaïnö ante ëmëwo wido cecete ante cedinque, Itota Codito tönö adopoque wengaïmö ïmompa, ante weetë, Mönö Wengonguï beyenque cete quëwengëimpa, ante pönëninque quëwëedäni. 
Mänömaï beyë mïnitö, Baonga mönö ñömenguïñö quëwëninque mönö wëne wëne ceïnënö ante mönö ëñente cedämaï ingëimpa, ante nämä wee aadinque ede wëne wëne mïni ceïnëwënö ante ede ëñënämaï inte quëwëedäni. 
Ayë mïnitö, Bado, ante ede, Botö baonca wïwa cecëimpa, ante ede mïnitö baö quïomë ï ince wëne wëne cequinque ante ede godö cedämaï ïedäni. Weetë do wëwocagaïmïni inte ñäni ömëmonte mïïmïni quëwëninque mïnitö weetë Wengonguï ingante nämä godömïni encecäimpa. Ede, Botö baö ïnï ede tömäo Wengonguï quï impa, ante pede godöninque mïïmïni quëwëñömïnite tömengä weetë mïnitö tönö godongämë cedinque nö pönï cececäimpa. 
Ede Möitee wodi nänö wee angaïnö ante ëñëmïni incete wïï mänïnö beyenque quëwëmïnipa. Weetë Wengonguï waadete pönö cecä beyenque quëwëmïni inte mïnitö wëne wëne mïni ceïnëwënö ante ëñente cedämaï inte quëwencemïnimpa. 
Möitee wodi nänö wee angaïnö ante ëñente beyenque wïï quëwëmö inte mönö Wengonguï waadete pönö cecä beyenque quëwëmompa. Näwangä impa. Ïninque mönö ebänö cequïï. Wadäni ïñömö idiquibë ante pönëninque, Wengonguï pönö cecä beyenque në quëwënömö inte mönö weetë wëne wëne cecëimpa, ante tedewënänipa. Mönö ïñömö edö cete mänömaïnö ante cequïmöö. 
Wacä ingante në cete quëwëmïni bacete ante cedinque mïnitö, Bado, bitö botö awënë badinque ede ämi ëñente në cebo baboe, ämïni ïninque ede mäningä mïnitö ïmïnite ö engä ate tömengä beyenque cete quëwëmaïmïnipa. Mänïnö ante pönëmïniyaa. Ayë adobaï mïnitö wëne wëne ceïnente mïni wedö ante Ao ante cemïni ïninque mïni wenguinque ede mänïnö beyenque cete në quëwëmïni inte webaïmïnipa. Weetë Wengonguï ingante, Bado, bitö botö Awënë ïnömi inte ede ämi ëñente në cebo baboe, äninque mïnitö nö cete mïni quëwenguinque tömengä beyenque në cemïni babaïmïnipa. 
Mïnitö doyedë mïni wëne wëne ceïnëwënonque ante cedinque mïnitö awënë beyenque cete në quëwëmïni baï ingamïnimpa. Ñöwo guiquënë Wengonguï nö nänö änö ante odömömöni ëñëninque mïnitö ïïnonque ante ede në ëñente cemïni bamïnitapa. Mänömaï bamïnipa, ante adinque botö Wengonguï ingante waa ate pönëninque apënebopa. 
Ayë wëne wëne mïni cedö beyenque cete në quëwëmïni inte weyömïnite Wengonguï ñimpo cecä ate mïnitö abe tawente ee gote baï quëwëmïnipa. Ñöwo weetë tömengä nänö nö cedonque ante ëñente cemïni ïninque mïnitö ede në nö cedongä nempo quëwëninque tömengä beyenque cete në quëwëmïni bamïnipa. 
Mïnitö önömïnique inte eiquedö edemö ëñenguïmïnii, ante wedinque botö, Waocä nänö ceï baï impa, ante tededinque odömömo aedäni. Wëënëñedë wëne wëne cedinque godömenque quingämë baï quëwencete ante mïnitö, Bado, ante quïomë ince mïni baonga wïwa cequinque pede godö cemïnitapa. Mänömaï beyenque ëñënämaï mïni ceïnëwënö ante ëñente cedinque ede mïnitö mänïnonque ante në cete quëwëmïni ingamïnimpa. Ñöwo guiquënë teiyë waëmö mïni ëwocate quëwenguinque ante mïnitö baö ïnï ede, Wengonguï quï impa, ante tömäo pede godöedäni. Ayë mïni nö cequinque ante ede tömengä beyenque në cemïni inte quëwëedäni. 
Wëënëñedë ïñömö mïnitö wëne wëne mïni ceïnënö beyenque cete në quëwëmïni baï inte wegamïnimpa. Mänïñedë mïnitö në nö cedongä nempo quëwënämaï ingaïmïni inte tömengä nänö angaïnö ante ede ëñënämaï ingamïnimpa. 
Mänïñedë quingämë baï mïni cegaïnö ante pönente wedinque mïnitö ñöwo ïñömö guingo imonte bamïnipa. Ede mänïnö mïni wïwa cegaïnö beyë ante dice watapë tote bamïniyaa. Ïñempa ede mïni wenguinque mänömaï cegamïnimpa. 
Ñöwo guiquënë, Wëne wëne mïni ceïnëwënö ante idewaa ëñencemïnimpa, ante cedinque Wengonguï gä pe empote engä ate mïnitö abe tawente baï Wengonguï nempo weetë ee pongamïnimpa. Ïninque në gä pe empocä nempo quëwëninque mïnitö tömengä ingante cete në quëwëmïni inte mïni cöwë wënämaï quëwenguinque teiyë waëmö ëwocamïni bamïnipa. 
Mönö waocabo mönö wëne wëne cedö beyë ante paga cete baï cedinque Wengonguï mönö ïmonte pönö pangä wenguënëmö ïmompa. Weetë, Wantepiyë quëwencemïnimpa, ante adocä ince mönö Awënë Itota Codito tönö godongämë cedinque mönö ïmonte önonque pönö engä beyenque mönö cöwë wënämaï quëwëmompa. 
﻿Ïñänäni ëñëedäni. Möitee wodi nänö wee ante yewëmongaïnö ante do adïmïni ïmïni incete mïnitö ïïmaï ante ëñëmïniyaa. Ede, Ëñente ceedäni, ante tömengä mïïnäni quëwënänique ïnänite wee ante yewëmongacäimpa. Ïninque waocä do wëningä ïñongante, Cee, äñömö tömengä mïingä ingampa diyë cequingää. Ede dobe wengäimpa. 
Ïïmaïnö ante pönëedäni. Onquiyengä ingante ñänönäni mongä ate tömengä nänöogengä mïingä nänö quëwenganca onquiyengä ïñömö tömengä nänöogengä ingante ëñente quëwencecäimpa, ante wee ante yewëmongatimpa. Weetë ede tömengä nänöogengä wengä ate onquiyengä owempoingä inte adocanque quëwëñongante mänömaïnö ante ede edö cete wee anguïï. 
Ïninque nänöogengä ayë mïingä quëwëñongante onquiyengä wacä ingante godö guëa mongä adinque, Bitö nänöogengä mïingä ïñongante bitö wacä ingante guëa godö mömipa töö, ante pïïnänipa. Incete tömengä nänöogengä wengä ate abe tawente gote baï tömengä adocanque quëwëñongante, Wacä ingante mönämaï incebiimpa, ante edö cete wee anguïnänii. Do owempodingä inte wacä ingante mongä adinque tänocä quëwengampa diyë wee anguïnänii. Ede owempodingä inte tömengä do mongampa. 
Mänömaï beyë botö tönïñamïni, Mönö adobaï ïmompa, ante ämo ëñëedäni. Ñänönäni në möningä ïñömö ëñente cequënengä ingä baï mïnitö wëënëñedë adobaï Möitee wodi nänö wee angaïnö ante ëñente cequënëmïni inte ñä ceyente baï ingamïnimpa. Mänömaï inte weyömïnite Codito ïñömö, Mïnitö botö nempo quëwëninque waincate baï cemïni badinque Wengonguï beyenque ante ëñente cecemïnimpa, ante pönö cegacäimpa. Tömengä baonga ponte ëñadinque mönö beyë wëninque ñäni ömëmongacäimpa. Ïninque mönö tömengä tönö adobaï wente baï ingaïmö inte mönö wëënëñedë mönö ëñenguënengaïnö ante ede edö cete weetë ëñenguënëmö inguïmöö. Weetë ede në ñäni ömëmongaingä nempo quëwënömo inte mönö tömengä quïmö ïnömö ïmompa. 
Doyedë ïñömö mönö në wëwocamö ïnömö inte baonque ante pönente mönö quëwëñedë Möitee wodi nänö wee angaïnö ante ëñente wedinque godömenque wïwa ceïnëwente wemö batamompa. Ïninque mönö baaca incate baï cedinque mönö wenguinque wëne wëne cetamompa. 
Wëënëñedë wee änäni ate mönö, Ædö cete ëñente cequïï, ante ñä ceyente baï wegaïmö inte mönö ede Codito tönö adopoque wente baï ñï ceyente baï bagamöimpa. Ñöwo guiquënë adopoque wengaïmö inte mönö Möitee wodi pedëne ante nänö wee ante yewëmongaïnö ante wïï ëñente cequënëmö inte abe tawente baï gomompa. Weetë ede Wengonguï Teiyë Waëmö Önöwoca beyë quëwëmö ïnömö inte mönö tömengä mïïne nänö änonque ante ëñente cemö ïmompa. 
Ïninque ebänö ante anguïmoo. Möitee wodi, Wëne wëne cequï, ante yewëmongacäimpa, ante botö dice antawogaa. Ædö cete ede mänömaï anguïï. Ïñempa tömengä wee änämaï ingä baï botö, Quïnö wëne wëne cete ï, ante ëñënämaï incedömoimpa. Botö ede, Wacä quï ëïnente webo incete botö ënämaï inte ee abo inte waa cebopa, ante pönengaboimpa. Möitee weetë, “Wacä quï ante ëïnente wedämaï ïe,” ante wee angä beyenque botö, Æ ëïnente botö wedö ince wëne wëne impa, ante tece ëñentabopa. Mänïnö ante änämaï ingä baï botö, Wëne wëne impa, ante ëñënämaï incedömoimpa. 
Ïninque në wëne wëne cedömo inte botö Möitee nänö wee angaïnö ante önömoncaque ëñente ate botö quingämë baï tömancoo ante godömenque ëïnente wetabopa. Ede tömengä wee änämaï ingä baï mönö wëne wëne cedö ïñömö edonque ïnämaï inte ede de ante baï incedönimpa. 
Möitee wodi wee ante nänö yewëmongaïnö ante botö adämaï ïmoyedë botö önonque wedämaï quëwengaboimpa. Weetë, Ïïmaï wee ante yewëmonte ongompa, ante adinque botö, Æ, wëne wëne cebo ïmopa, ante tece ëñëninque, 
ede näñe wente baï botö, Wëwocabo ïmopa, ante wetabopa. Ede, Ïïmaï cedinque quëwencemïnimpa, ante wee ante nänö yewëmongainta adinque botö ede, Botö wenguinque wïï ëñente cebopa, ante tece ëñëninque wetabopa. 
Ede Möitee wodi wee ante nänö yewëmongainta do adïmo inte mänïnö ante ëñënämaï cedinque botö pante wenguinque wëne wëne cetabopa. Ede, Önonque wëne wëne cete tocëï, ante wapiticë pönente ceyömote tömengä nänö wee angaïnö ante odömönäni ëñëmo beyenque botö, Æ, botö wenguinque wëne wëne cebopa, ante wegaboimpa. 
Wengonguï nänö wee angaïnö ïñömö teiyë waëmö ïnepa. Ayë Möitee wodi adobaï mänïne teiyë waëmö ïnedö ante apënedinque, Ïïmaï ceedäni, ante wee äninque, Mïni waa cete quëwenguinque ëñente cecemïnimpa, ante nöingä pönï angacäimpa. 
Ïninque tömengä, Mïni waa quëwenguinque impa, ante nänö wee angaïnö ince botö ïmote edö cete wënonguïï. Wengonguï weetë, Quïnö wëne wëne cete ï, ante edonque acemïnimpa, ante pönö waa cedinque, Mïnitö ëñënämaï ïmïni beyenque mïni wenguinque impa, ante wee angacäimpa. Ïninque Wengonguï nänö wee angaïnö beyenque botö ïñömö, Wëne wëne cegaboimpa, ante edonque atabopa. 
Mïnitö teiyë waëmö ëwocacemïnimpa, ante Wengonguï mönö önöwoca beyenque ante wee angacäimpa, ante do ëñëmompa. Incete botö wïwa cedönö beyenque cete në quëwëmo inte botö ede ömewocate baï inte webopa. 
Ede botö waa ceïnente wedö ante cedämaï inte botö weetë ede, Wïï ceïnente awedö, ante botö pïinte adö ince ede do cete webopa. Ïninque botö, Æbänö ceboo, ante ëñënämaï ïmopa. 
Wengonguï nänö wee angaïnö ante ëñënämaï cebo incete botö ëñënämaï botö cedö ante wïï ceïnëmopa. Mänömaï botö wïï ceïnënö beyenque botö, Wengonguï waa cedinque wee angacäimpa, ante baï cedinque tömengä nänö wee angaïnö ante ede Ao ante baï cebopa. 
Incete botö wodi wïï tömëmo änö ante cebopa. Weetë ede botö wïwa entawënö beyë wïï ceïnente botö wedö ante do ëñente cedinque webopa. 
Ede ancaa waa ceïnente webo incete botö dice waa cebogaa. Mänömaï beyë botö, Botö baonga quëwëninque botö waa cequïnö ïñömö ede de ampa, ante do ëñëmopa. 
Waa pönï botö ceïnënö ince cedämaï inte webopa. Weetë ede wëne wëne cete botö wïï ceïnente wedö ante ancaa cete webopa. 
Ïninque botö wïï ceïnëmo inte do cebo ïninque wïï tömëmo cebopa. Weetë wïwa cequinque botö entawënö beyenque ede wëne wëne cete webopa. 
Waa ceïnente webo incete botö wëne wëne cequïnö ede do entawente webopa. Ïninque botö ñä ceyente baï ïmopa, ante do abopa. 
Ede botö Wengonguï nänö wee angaïnö ante mïmönë pönëninque watapë tobopa. 
Incete, Wengonguï nänö wee angaïnö ante botö pönënö ince ëñënämaï ingëimpa, ante botö ede wade wee ante entawente baï inte webopa. Ïninque nämä wee ante baï mïmönë botö pönënö tönö wade, Ëñënämaï ingëimpa, ante wee ante botö entawënö tönö näëmë guëadö guëa ce baï inte webopa. Ede mänïne beyë wïwa botö cequïnö entawëninque botö yeguincamenca ñä ceyente baï inte wewëmopa. 
Ede cetawente wenguï we. Botö wïwa cequïnö entawente beyë botö wenguïñö ëñate weyömote ecänö ede ëna beyenque quëwëmaïmoo, ante webopa. 
Ede, Itota Codito beyenque quëwenguïmo ïmopa, ante botö Wengonguï ingante waa ate pönente apënebopa. Ïninque Wengonguï nänö wee angaïnö ante ëñëninque botö tömëmo mïmöno tömengä beyenque cete në quëwëmo ïnömo ïmopa. Incete botö ëñayö beyë botö wïwa ceïnënö beyenque cete në quëwëmo inte webopa. 
﻿Ïninque mönö Itota Codito nempo quëwëninque mönö wïwa ceïnente wewënö ante cedämaï ïnömö inte weetë tömengä Önöwoca pönö angä ëñëninque cete quëwëmö adinque Wengonguï ïñömö, Mïni wenguinque, ante apente änämaï ingampa. 
Ede wïwa ceïnente mönö wewënö ante mönö wenguinque ëñente ceyömonte Itota Codito ïñömö pönö gä peyempote baï ö engä beyenque mönö abe tawente ee gote baï quëwëmompa. Ayë tömengä Önöwoca në quëwënongä nänö wee änö ante weetë mönö ëñente ceïnente quëwëmompa. 
Ede Möitee wodi, Ïïmaï ceedäni, ante wee äñongä mönö ïñömö wïwa ceïnente mönö wewënö beyenque aquïï pïñënämaï ëñadömö inte, Mönö edö cete ëñente cequïï, ante wegamöimpa. Mönö waocabo mänömaï wëne wëne cedömö inte weyömö Wengonguï weetë, Waocä bacecäimpa, ante tömengä Wengä ingante da pönongä pöninque mönö wïwa ceïnentai baï adotai baï ëñate pegacäimpa. Ëñate pedinque tömengä nämä baö nänö ëñayö ante ede, Wengonguï quï impa, ante pede godonte baï cedinque wëne wëne mönö cedö beyenque ante wengacäimpa. Mänömaï cedinque Wengonguï mönitö ïmönite apënedinque, Mïni wenguinque mïnitö baonga ëñadinque wëne wëne cemïni awedö, ante apente angacäimpa. 
Mänömaï pönö cedinque tömengä, Wïwa ceïnente mïni wewënö ante ëñente cedämaï inte mïnitö ñöwo weetë botö Önöwoca ingante ëwocadinque tömengä beyenque quëwëmïnipa. Ïninque nö pönï botö wee angaïnö ante tömänö ante ëñëninque nö cete quëwencemïnimpa, ante cegacäimpa. 
Adopoque ëñadinque baonque në ëñadäni guiquënë wïwa ceïnente näni wewënö ante pönente cedänipa. Mempoga ëñadinque Wengonguï Önöwoca ingante në ëwocadäni guiquënë tömengä nänö änonque ante pönente cedänipa. 
Wïwa ceïnente näni wewënö ante cecete ante në pönëwënäni guiquënë tömënäni näni wenguinque mänïnö ante pönëwënänipa. Weetë Wengonguï Önöwoca angä ëñente në pönënäni guiquënë tömënäni näni gänë entawente quëwenguinque ede mänömaï pönënänipa. 
Waodäni wïwa näni ceïnente wewënö ante cecete ante në pönëwënäni ïñömö ede Wengonguï ingante pïinte cedänipa. Wengonguï nänö wee änö ante tömënäni önömoncaque ëñënäni inte ede wïï ëñente cedänipa. Ïñempa tömengä Önöwoca ingante ëwocadänipa diyë ëñente cequïnänii. 
Wïwa ceïnente näni wewënö ante cecete ante në cedäni ïñömö, Wengonguï waa acecäimpa, ante ancaa cedäni incete Wengonguï weetë ede waa todämaï incecäimpa. 
Mïnitö guiquënë Wengonguï Önöwoca ingante ëwocamïni ïninque ede wïwa ceïnente mïni wewënïnö ante cedämaï inte quëwëmïni ïmaïmïnipa. Weetë ede tömengä Önöwoca angä ëñente cete quëwëmaïmïnipa. Incete waocä ecämenque ince Codito Önöwoca ingante ëwocadämaï ingä ïninque tömengä weetë Codito nempo quëwënämaï ïmaingampa. 
Mïnitö guiquënë Codito ingante entawëmïni ïninque wëne wëne mïni cegaïnö beyenque mïnitö baö ince tömengä tönö adopoque wente baï ëñamïnipa. Incete Codito nänö nö cedönö entawëmïni inte mïnitö önöwoca mempoga ëñate baï mïïwoca ëwocamïnipa. 
Itota ingante Wempocä, Ñäni ömëmöe, angä ëñëninque ñäni ömëmongacäimpa. Ayë mïni baö ñömëintai ëñayömïnite tömengä Önöwoca pö guiidinque quëwengä ïninque Wempocä weetë mïnitö ïmïnite, Ñäni ömëmöe, ante adobaï angä ñäni ömëmoncemïnimpa. Ede tömengä Önöwoca mïni në ëwocadongä tönö tömengä pönö cecä ate mïnitö baö ince ñömënämaï intai bacëimpa. 
Ïninque botö tönïñamïni ëñëedäni. Wengonguï Önöwoca angä ate mönö ëñente cequënëmö ïmompa. Weetë wïwa ceïnente mönö wewënö ante wïï ëñente cete quëwenguënëmö ïnömö ïmompa. 
Ïñempa wïwa ceïnente mïni wewënö ante ëñente cemïni ïninque mïni ëmëwo wenguinque cebaïmïnipa. Weetë Wengonguï Önöwoca ingante ëwocadinque mïnitö wïwa mïni cedïnö ante wido cemïni ïninque mïni quëwenguinque ïmaimpa. 
Ædänidö ïnänite Wengonguï Önöwoca töö ëmente angä ate ëñente goda ïñömö tömënäni ïñömö ede Wengonguï wënäni ïnänipa. 
Mïnitö guïñente mïni wegaïnö beyenque ñä ceyente baï në quëwengaïmïni inte ñöwo weetë Wengonguï Önöwoca ingante ëninque wïï adobaï guïñente wemïni ïmïnipa. Weetë Wengonguï Önöwoca pönö cecä beyenque mïnitö näwä wëmïni bamïnipa. Ayë tömengä Önöwoca pönö cecä ente ëwocadinque mönö guïñënedämaï inte ede, Mempo, botö Wempo, ante apënemompa. 
Ede mönö mïmönë ponte apënedinque Wengonguï Önöwoca ince, Bitö Wengonguï näwä wëmi ïnömi ïmipa, ante apënecampa. 
Ïninque mönö Wengonguï wëmö ïnömö inte tömengä nänö pönonguincoo në enguïmö ïmompa. Ede Codito tönö äanque baï caate wemö ïninque mönö tömengä ñäö baï nänö ëmö baï ñäö adobaï ëmöninque tömengä tönö ede godongämë enguïmö ïmaïmompa. 
Botö ïïmaï ante pönëmopa. Ñöwo caate mönö wepämo ïñömö pönömenque ïñonte ïincayë ate ñäö baï mönö ëmonguïmämo guiquënë wïï adobaï wedenque inte godömenque nanguï pönï ingëimpa. 
Æyedënö Wengonguï wënäni tëï ëmonte badinque edonque a ongonguïnänii, ante acete ante ede Wengonguï nänö badongaincoo ince nanguï aïnente wedinque wänö conte baï ongoncoopa. 
Ede wëne wëne cedämaï incoo ïñonte mönö waocabo mönö ëñënämaï cegaïnö beyë Wengonguï nänö badongaincoo önoncooque baï bagatimpa. Wïï nämä änö beyë mänömaï bagatimpa. Weetë Wengonguï në, Ïincayë ate watapë bacëimpa, ante angaingä inte adocä angä beyenque önoncooque baï bagatimpa. 
Ede Wengonguï nänö badongaincoo ñömenguincooque inte yeguincamenca ñä ceyente baï weyoncoote Wengonguï gä pe empote baï godö cecä beyenque ñömënämaï inguincooque bacecoimpa. Mönö Wengonguï wëñëmö ïñömonte tömengä pönö ñimpo cecä ate mönö abe tawente baï tëï ëmonte bamö baï tömengä nänö badongaincoo adobaï abe tawente baï mïincooque bacecoimpa. 
Wëñë nantate, Æiquedö ëñaquingää, ante näni we baï Wengonguï nänö badongaincoo ince ñöwo ganca godongämë nantate baï, Æiquedö waa baquïï, ante ö ö weconcoopa. 
Ayë Wengonguï mönö ïmonte mä pönöninque tömengä Önöwoca ingante pönongä ente do ëwocamö ïnömö inte mönö adobaï, Mönö baö mïïñö ëñaquinque eiquedö Wengonguï wëñëmö edemö baquïï, ante nanguï ëïnente wänö conte ö ö wemompa. 
Ede Codito, Botö ïincayë ate badömo ate watapë bacëimpa, ante pönëedäni, äninque mönö ïmonte ede engä beyenque quëwëmompa. Ïninque mänïnö ede, Watapë bacëimpa, ante nänö angaïnö ïñömö ïinque ba acete ante mönö ayë wänö cömompa. Mänïnö watapë do ba amö baï mönö, Ayë ate watapë ba acëimpa, ante änämaï incedömöimpa. Waocä do ëningä inte, Æ̈ïnente webopa, ante quïnante anguingää. Ïñempa ede dobe engantapa. 
Ïninque mönö ëïnente wedö ante mönö cöwë engëimpa, ante wede pönëmö ïninque mönö wentedämaï inte ee wänö cömompa. 
Ayë adobaï mönö aquïïmö pönï ïñömonte Wengonguï Önöwoca mönö beyë cecampa. Æbänö cete Wengonguï ingante apënequïï, ante ëñënämaï inte weyömonte tömengä wïï waomö tededö ante apënedinque tömengä önöwënenque mönö beyë apënecampa. Mänïnö tömengä nänö tededönö ante mönö guiquënënö inte önöneca edö cete tedequïï. 
Mönö Wengonguï quïmö teiyë waëmö ëwocamö ïñömonte Wengonguï Önöwoca ïñömö mönö beyë apënedinque, Mempo Wengonguï nänö angaïnö baï bacëimpa, ante pönëninque apënecampa. Ïninque mönö mïmöno do adongä inte Mempo Wengonguï ïñömö ede, Botö Önöwoca ebänö pönëninque apënecää, ante do ëñengampa. 
Wengonguï, Botö änö baï ïinque bacëimpa ante cecemïnimpa, ante mönö ïmonte aa pegacäimpa. Ïninque tömengä nänö änö baï në cemö inte mönö tömengä ingante waadete pönëmö ïñömonte Wengonguï weetë mönö beyenque cöwë waa pönö cecä ate mönö ede, Inguipoga ebämë ba incete mönö waa pönï quëwenguinque impa, ante ede do ëñëmompa. 
Doyedë badöninque Wengonguï ïñömö, Botö Wengä Bamoncadengä ïñongante ïïnäni tömengä biwïidi badinque nanguï ïnäni yebente bacedänimpa, angacäimpa. Ïninque tömengä mänömaï cecete ante cedinque, Do botö në agaïnäni ïñömö tömënänique botö Wengä nänö entawënö baï adobaï entawencedänimpa, ante badongacäimpa. 
Ayë, Botö Wengä nänö entawënö baï entawencemïnimpa, ante nänö në angaïnäni ïñönänite do aa pegacäimpa. Ayë tömengä nänö aa pegaïnäni adodäni ïnänite, Botö ayömo mïnitö nö cemïni bacemïnimpa, ante badongacäimpa. Tömengä ayongä nö cedäni në bagaïnäni ïnänite tömengä, Mïnitö tëï ëmonte badinque ñäö baï ëmonte bacemïnimpa, ante do badongacäimpa. 
Ïninque ebänö ante anguïmoo. Ede Wengonguï mönö tönö godongämë cecä ïñongante ecänö mönö ïmonte be taquingää. Ede de angampa. 
Tömengä Wengä adocanque ïñongante Wengonguï pe gompodämaï inte da pönongä pöninque tömengä weetë mönö tömämö beyë teëmente weetë wengacäimpa. Mäningä ingante da pönöninque Wengonguï tömengä nänö ëagaincoo ante edö cete pönönämaï inguingää. Ede, Botö Wengä tönö godongämë entawencemïnimpa, ante Wengonguï tömancoo do pönongä ëmompa. 
Wengonguï mönö ïmonte apente engä ongöñömonte ecänö, Wïwa cebipa töö, ante apente anguingää. Ïñempa Wengonguï ince, Botö ayömo mïnitö ede nö cemïni ïmïnipa, ante badongä bamöimpa. 
Itota Codito në wengaingä inte godömenque ñäni ömëmongaingä inte Wengonguï tömëmë ïnö do të contate a ongongampa. Ayë mönö beyë Wengonguï ingante cöwë apënecampa. Tömengä mänömaï cecä adinque mönö ïmonte ecänö, Bitö wenguinque, ante apente anguingää. Ïñempa wïï eyepë ïnänipa. 
Codito mönö ïmonte waadete pönente aayongä ecänö gä pe empote ö enguingää. Ede, Ædö cete cequïmöö, ante wemö ince caate wewëmö ince mönö ïmonte togente pänäni wemö ince mänömaï weyömonte mönö Codito dice mänïñedë ede waadedämaï inguingää. Mönö wenguinque gue ënente wemö ince weocoo ömaamö inte wemö ince tömengä mönö ïmonte dice waadedämaï inguingää. Quïëmë beyë, Mïni wenguinque, ante wee änäni weyömonte yaëmenca tacadäni weyömonte Codito mänïñedë dice waadedämaï inguingää. 
Ede Wengonguï ingante ämotamïni ante baï yewëmongatimpa. “Bitö beyenque wënönäni wenguï we, ante mönitö tömää itedë wemönipa. Obegaidi ïnänite, Wënongëimpa, ante änäni baï, mönitö ïmönite adobaï, Wënongëimpa, ante pïïnäni wemönipa,” ante yewëmonte ongö aedäni. 
Ede mänïmämo mönö wepämo tömämämo pö ate wedömö incete mönö ïmonte në waadete pönengä nempo ongöninque mönö tëï ëmonte godömenque gänä cete ongömompa. 
Botö do ëñente pönëmopa. Mönö në waadete pönengä nempo ongöñömonte mönö wenguïmämo ince mönö quëwenguïmämo ince anquedoidi ince wëneidi ince ñöwopämo ince ïincayë ponguïmämo ince tëï näni pïñëmämo ince mänïmämo tömämämo edö cete mönö ïmonte gä pe empote ö enguïï. 
Ayë ede eibe mönö eite wequïmämo ince guiibe mönö weente wequïmämo ince quïëmë Wengonguï nänö badongaïmämo ince mänïmämo tömämämo ïñömö mönö Codito nempo ongöñömonte edö cete gä pe empote ö enguïï. Ede Wengonguï nänö waadete pönënö entawëninque mönö Awënë Itota Codito ïñömö mönö ïmonte waadete pönëninque pe gompoyongante mänïmämo tömämämo ince gä pe empote ö ënämaï ingëimpa. Ämo ëñëmaïmïnipa. 
﻿Botö ïñömö ede mïmö entawëmo inte nämä apente pönëñömote Wengonguï Teiyë Waëmö Önöwoca adoyömö ante apënecä ïninque botö edö cete babe wapiticë anguïmoo. Ede Codito nempo quëwënömo inte botö nö pönï apënedinque ïïmaï ämopa. 
Mïmöno cöwë cewënente wewëmo inte botö ïïmaï ante pönëninque nanguï webopa. 
Botö guiidënäni botö tönö adodäni ïnönäni ïñönänite Wengonguï engä beyenque quëwencedänimpa, ante botö nanguï äninque webopa. Ïninque Wengonguï tömënäni ïnänite, Quëwencemïnimpa, ante ëninque weetë botö Codito nempo quëwëñömote botö ïmote pïïninque tatodonte wido cecä baï botö Ao ante piyënë cecedömoimpa. 
Tömënäni ïñömö idegoidi ïnänipa. Wengonguï pepogacä pedäni ïninque tömënänique tömengä wënäni ingadänimpa. Tömënäni ïnänite Wengonguï ñäö entawente nänö tëï ëmönö ante odömongä adinque tömënänique në agaïnäni ïnänipa. Tömënäni ïnänite apënedinque Wengonguï, Botö pönö cebo ate mïnitö Ao ämïni ïninque mönö godongämë waa cecëimpa, ante cegacäimpa. Ïïmaï ceedäni, ante tömengä tömënäni ïnänite täno wee angä ëñente mänïnö nänö wee angaïnö ante tömënänique në mangaïnäni ïnänipa. Wengonguï oncönë ñënencönë wadäni guiidämaï ïñönänite idegoidique guiite tömengä ingante waa ate ede weente apënedänipa. Tömënänique ïnänite Wengonguï, Cöwë waa ceceboimpa, ante mä apënegacäimpa. 
Mönitö, Mëmëidi, ante möni në angaïnäni ince idegoidi mëmëidi adodäni ïnänipa. Ïninque tömënäni Pëingä badinque mönö Codito inguipoga ëñagacäimpa. Tömengä ïñömö tömämö Wengonguï ïnongä ingampa, ante adinque mönö tömengä ingante apënedinque, Tömëmi toquinque pönö waa cebi ëmönipa, ante mönö cöwë ñimpo cedämaï apënecëimpa. Mänömaï impa, ante botö, Amëë, ämopa. 
Idegoidi quëwencedänimpa, ante nänö angaïnö baï Wengonguï cedämaï ingacäimpa, ante botö dice ämogaa. Weetë ede ïïmaï impa. Näwä idegoidi näni wede pönënö baï pancadäniya pönënämaï ïnäni ïñönänite botö tömënäni ïnänite, Näwä idegoidi ïnänipa, ante apënedämaï ïmopa. 
Ede Abadäö wodi pëïnäni ince pancadäniya ïñömö, Abadäö wodi wënäni, mönö änönäni wïï ïnänipa. Weetë, “Botö ayömo Iteca wënänique bitö pëïnäni inguïnäni ïnänipa,” ante mëmë Abadäö ingante Wengonguï angampa, ante yewëmongatimpa. 
Mänömaï ï ïninque Abadäö tapëicä në ëñate pedäni ïnänite Wengonguï, Abadäö wënäni, ante angantawogaa. Weetë Abadäö wodi ingante apënedinque, Bitö wënäni bacedänimpa, ante Wengonguï nänö në angaïnäni guiquënë tömënänique tömengä wënäni ïnänipa. 
Ede, “Ïïñedë impa, ante botö änöñedë botö adodö pömo ate mänïñedë ate ede Tada ince wëñengä onguïñengä ingante mancecäimpa,” äninque Wengonguï, Mänïnö botö änö baï cöwë ceceboimpa, angacäimpa. 
Wïï mäninque impa, ante ëñengëimpa. Godömenque ïïmaï ante mönö pönengëimpa. Wempocä adocanque tapëicä ate Adebeca wodi wëna äancadënaque ëñagadaimpa. Mänïna wempocä ïñömö mönö wëmë Iteca wodi ingacäimpa. 
Tömënä wëna ayë ëñadämaï ïñedë edö cete wëne wëne cequïnaa, edö cete waa cequïnaa. Incete ede Wengonguï, Ïingä ingante apente enceboimpa, ante nänö angaïnö ante cöwë bacëimpa, ante cedinque, 
tömëna ayë cedämaï ïñönate Wengonguï në aa pedongä inte, “Bamoncadengä ince ayëmengä ingante në cecä incecäimpa,” ante Adebeca wodi ingante apënegacäimpa. 
Adobaïnö ante Wengonguï beyë yewëmongadänimpa. “Aacobo ingante waadete pönengaboimpa. Etawoo ingante guiquënë pïinte agaboimpa,” ante yewëmongatimpa. 
Ïninque mönö ebänö anguïï. Wengonguï dice nö cedämaï ingantawogaa. 
Weetë Möitee wodi ingante apënedinque Wengonguï ïïmaï angacäimpa. “Waocä adocanque ingante botö, Wïï päïnëwedö, äninque tömengä ingante do godö ñimpo cedinque pänämaï inceboimpa. Adocanque ingante në waadete ceïnëmo inte botö tömengä ingante do godö waadete waa ceceboimpa,” angacäimpa, ante yewëmongatimpa. 
Ïninque waocä nanguï ceïnengä incete waocä nanguï cecä incete Wengonguï wïï waocä nänö cedö beyenque apente engampa. Weetë nämä nänö waadete waa ceïnënö beyenque Wengonguï waocä ingante godö apente engampa. 
Ede awënë Padaönö wodi ingante apënedinque Wengonguï, “Botö ïïmaï ante cecete ante bitö ïmite engö cetabopa. Ede bitö ïmite engö cedinque tëï pïñente pönö cebo adinque waodäni, Wengonguï tëï pïñengä inte mänömaï cecampa, ante botö ëmöwo ante inguipoga tömäo apënedäni do ëñencedänimpa, ante cetabopa.” Wengonguï mänömaïnö ante Padaönö ingante apënecantapa, ante yewëmongatimpa. 
Ïninque Wengonguï, Adocanque ingante godö waadete ñimpo ceceboimpa, äninque tömengä ingante do godö waadete ñimpo cecampa. Weetë wacä ingante guiquënë, Godö cebo ate mïmö ömedengä bacecäimpa, äninque Wengonguï tömengä ingante do cecä ate ede mïmö ömedengä bate wecampa. 
Mänömaïnö ante yewëmömo adinque bitö wabänö ïïmaï anguïmi, ante awedö. “Ïñempa mönitö Wengonguï nänö änö ante Baa änämaï ïñömönite tömengä, Mïnitö beyenque impa, ante quïnante pïinte angää.” Mänömaïnö ante ämitawoo. 
Bitö ïñempa önömique ïnömi inte Wengonguï ingante weetedö weetë ämii. Në badongä ingante tömengä nänö në badöninca ince dice, “Botö ïmote quïnante mänömaï badöwëmii,” ante dice anguïï. 
Në bedongä ïñömö daibo pancaiya ëninque waa pönï wamoncade bedinque ado daibo pancaiya ëninque önonque ëwenguincade beyongante ecänö në bedingä ingante Baa anguingää. Në bedongä ïñömö në änongä inte becampa. Ede Baa anguïmii. 
Wengonguï nänö në pïïnäni ïñömö tömënäni näni ömëe ëwente wequinque wïwa ceyönänite tömengä piyënë cedinque wantepiyë pänämaï inte ee ongongantawo. Ïñempa tömengä nänö pïïmämo ante adinque do wecedänimpa, ante cedinque ayë tömengä nänö tëï pïñëmämo ante edonque acedänimpa, ante cedinque Wengonguï mänömaï ee ongongä apa änewëë. 
Ayë weetë, Botö waadete godö waa cebo ënäni inte ede tömënäni ïñömö botö ñäö baï botö ëmönö ante acedänimpa, ante cedinque Wengonguï mänömaï pänämaï inte ede ee cecampa. Weetë, Tömënäni ñäö ïñömö quëwencedänimpa, ante tömengä godö badongä ate tömënäni ñäö baï ëmönänipa. 
Ede möni oodeocabo ïñömönite mïnitö oodeomïni ïnämaï ïñömïnite Wengonguï mönö tömämö ïmonte mänömaï cecete ante aa pegacäimpa. 
Wengonguï ïïmaï angampa, ante Ootea wodi yewëmongacäimpa. “Botö guiidënäni ïnämaï ïñönänite botö weetë, Botö guiidëmïni, ante apëneceboimpa. Onquiyengä botö në waadedämaï ingainga ïñongante botö weetë, Botö në waadebi ïmipa, anceboimpa. 
Ayë, ‘Botö guiidëmïni ïnämaï ïmïnipa,’ ante botö ongonte äñömö adoyömö ongöninque botö weetë ede, ‘Botö Wengonguïmo në Quëwëmo wëmïni ïmïnipa,’ anceboimpa.” Ante adocä Wengonguï nänö änö ante yewëmongacäimpa. 
Idegoidi ïnänitedö ante yede äninque Itaiya wodi ïïmaï apënegacäimpa. “Gäwapë wedeca ëmönaicoo nanguï pönï öñö baï idegoidi adopodäni nanguï pönï ïnäni incete pancadäniya guiyä weentodönï baï mänimpodänique quëwencedänimpa. 
Ede Wengonguï, Inguipoga quëwënäni ïnänite apente äninque botö angaïnö baï do ede ceceboimpa, ante në apënegaingä inte tömengä adocä, Idewaa, ante quingë pönï ede ïinque cececäimpa,” ante Itaiya wodi yewëmongacäimpa. 
Adocä Itaiya wëënë ïïmaïnö ante nänö apënegaïnö baï impa. “Mönö Awënë në Teiyë Awënë tëï pïñënongä inte dodäni ïnänite, Mïnitö pëïnäni yebente nanguï ïnäni bacedänimpa, ante cedinque pancadäniya ïnänite ata cepocä quëwengadänimpa. Mänömaï ante cedämaï ingä baï, mönö weetë Todömä quëwengaïnäni baï de badinque Gömoda näni quëwëñömö de ba baï mönö adobaï ede de bacedömöimpa,” ante nänö angaïnö baï impa. 
Ïninque ebänö ante anguïï. Oodeo ïnämaï ïnäni guiquënë, Nö entawëmöni bacemönimpa, ante änämaï ingadänimpa. Incete Wengonguï godö cecä beyenque tömënäni wede pönëninque wede näni pönënö beyenque Wengonguï ayongä nö entawënäni do badänipa. 
Idegoidi guiquënë, Nö ceedäni, ante möni wee angaïnö beyenque nö entawëmöni bacemïnimpa, ante në angaïnäni inte eyepë cedämaï ïnänipa. 
Quïnante eyepë cedämaï ïnänii. Tömënäni wede pönënämaï ïnäni inte weetë ede, Mönö nanguï cedinque nö cemöni bacemönimpa, äninque oda cete näni pönënö beyenque dicaboga tee tëwate baï cedinque eyepë cedämaï ingadänimpa. 
Ede do Wengonguï beyë yewëmongatimpa. “Aquënë quëwënänii. Botö Codito ingante Tiöno näni quëwëñömö dica baï gö cebo gongengä adinque ede waodäni dicaboga tee tëwate baï pönënämaï ïnäni inte të go weencedänimpa. Tömengä adocä ingante në pönengä guiquënë cöwë ede guingo imönämaï inte quëwencecäimpa,” ante yewëmongatimpa. 
﻿Botö tönïñamïni ëñëedäni. Idegoidi quëwencedänimpa, ante botö mïmönë nanguï aïnente wedinque Wengonguï ingante apënedinque botö, Bitö ëmi beyenque quëwencedänimpa, ante cöwë apënebopa. 
Wengonguï beyë nö cecëimpa, ante ceïnente wedänipa, ante näwangä impa. Incete tömënäni, Wengonguï beyë nö cecete ante ebänö cequïï, ante ëñënämaï ïnäni inte önonque cete wedänipa. Botö, Mänömaï impa, ante në apënebo ïnömo ïmopa. 
Ede Wengonguï pönö badongä ate mönö tömengä ayongä nö entawëmö bamompa, ante ëñënämaï ïnäni inte idegoidi ïñömö, Nämä mönö cedö beyenque nö cemö bacëimpa, ante cedinque ede oda cegadänimpa. Mänömaï cedinque tömënäni Wengonguï nänö nö cegaïnö ante ede Baa angadänimpa. 
Nö cemö bacete ante Wengonguï nänö wee angaïnö ante ëñente cequënëmö inte mönö tömämö wïï eyepë inte wegamöimpa. Mänömaï inte weyömonte Codito ïñömö, Mïni pönencabo Wengonguï ayongä nö entawëmïni bacemïnimpa, ante cedinque mänïnö Wengonguï nänö wee angaïnö ante tömänö ante ïinque cegacäimpa. Ïninque tömengä mänömaï ïinque cecä adinque Wengonguï mönö ïmonte weetë wee änämaï ingampa. 
Ïïmaï ceedäni, ante botö wee angaïnö ëñente cedinque nö cedäni badänipa, ante Möitee wodi ïïmaï ante yewëmongacäimpa. “Në ëñente cecä ïñömö tömengä nänö ëñente cedö beyenque quëwencecäimpa,” ante yewëmongacäimpa. 
Weetë, Mönö wede pönencabo ebänö cete Wengonguï ayongä nö entawëmö ïmöö, ante ïïmaï ante adocä yewëmongacäimpa. “Bitö, ‘Æcänö öönedë ei äñete weenguingää,’ ante nämäneque änämaï ïe.” Mänömaï ante tömengä, Codito ingante ei äñete weencete ante mönö pönënämaï ingëimpa, ante ancete ante yewëmongacäimpa. Ïñempa Codito pönämaï ingampa diyë eite mäwëmi weenguingää. Dobe ede inguipoga pongacäimpa. 
“Ayë, ‘Æcänö tadömengadë wei äñete enguingää,’ ante änämaï ïe.” Ïñempa Codito ayë öñongampa diyë weite mëmi ëenguingää. Ede Codito dobe ñäni ömëmonte quëwengampa. 
Ïninque, Mönö wede pönencabo ebänö nö cemö bamöö, ante ebänö ante yewëmongacäï. Ede, Wede pönengëimpa, ante mönitö apënemöni mïni ëñënïne ante adode ante ïïmaï ante yewëmongacäimpa. “Wengonguï nänö nö änöne ïñömö ede bitö weca eyequeï pönï ënepa. Ede bitö önöne tedeyömi bitö mïmöno pönëñömi tömengä nänö nö änöne ede adoyömö pönï ënepa.” 
Æbänö cete quëwenguïï, ante ïïmaï ante ënepa. Itota Codito Teiyë Awënë ïnongä ingampa, ante bitö önöneca apënedinque, Itota Codito wente öñöñongante Wengonguï angä ñäni ömëmongacäimpa, ante bitö mïmöno pönëmi adinque tömengä engä beyenque quëwencebiimpa, ante adode ince ënepa. 
Mïmöno ede wede pönëninque mönö Wengonguï ayongä nö entawëmö bamompa. Mänömaïnö ante wede pönëmopa, ante önöneca apëneyömonte tömengä engä beyenque mönö quëwëmompa. 
Codito ingantedö ante apënedinque, “Tömengä ingante në wede pönengä ïñömö tömengä ede guingo imönämaï incecäimpa,” ante Wengonguï angä ëñente yewëmongadänimpa. 
Ede mönitö oodeomöni ïñömönite mïnitö weetë oodeomïni ïnämaï ïñömïnite mönö tömämö ïmonte adinque mönö Awënë ïñömö ede, Adoyömö pönï ïmïnipa, ante acampa. Ïninque tömengä adocä tömämö Awënë ïnongä ingampa. Ayë tömengä ingante aa pemö ëñëninque tömengä ïñömö ede tömämö ïmonte nanguï pönï pönö cecä ëmompa. 
Ïïmaï ante Wengonguï beyë ante yewëmongatimpa. “Mönö Awënë ëmöwo ante apënedinque aa pedäni ëñëninque mönö Awënë ïñömö ede tömënäni tömänäni ïnänite engä beyenque quëwencedänimpa.” 
Ïninque tömengä ingante në pönënämaï ïnäni ïñömö edö cete tömengä ingante aa pequïnänii. Ayë tömengä ëmöwo ante ëñënämaï ïnäni ïñömö tömengä ingante edö cete pönenguïnänii. Ayë tömengä ëmöwo ante wadäni gote apënedämaï ïñönäni tömënäni edö cete ëñenguïnänii. 
Ayë ede wadäni da godönämaï ïñönäni në apënequënënäni weetë edö cete gote apënequïnänii. Ïïmaïnö ante ede Wengonguï beyë ante yewëmongatimpa. “Tömengä waa pönï nänö cegaïnö ante në watapë apënedäni ïñömö tömënäni näni apënece gote cegönïwa ïñömö ede waa pönï ëwadänipa,” ante näni yewëmonte angaïnö baï impa. Ede në apënece godäni ïnänite Wengonguï waa acampa. 
Mönö Awënë ingantedö ante watapë apënedäni ëñëninque idegoidi pancadäniya Ao angadänimpa. Pancadäniya guiquënë Baa angadänimpa. Tömënäni mänömaïnö näni cedïnö ante Itaiya wodi ïïmaï ante yewëmongacäimpa. “Awënë Wengonguï ëñëmi. Mönitö apënemöni tömënäni näni ëñënö ante ede ecänö ëñente pönengää. Ïñempa në pönengä ïñömö ede de angä awedö,” ante yewëmongacäimpa. 
Ïninque gode änäni ate në ëñënänique wede pönënäni badänipa. Ayë Codito nänö änönö ante gode ante apënedäni beyenque në ëñënäni badänipa. 
Ïninque botö, Mänïnö ante idegoidi gobe ongönänipa diyë ëñënämaï inguïnänii, ämopa. Do ëñënänitapa, ante ede ïïmaï ante Wengonguï beyë yewëmongatimpa. “Në apënedäni inguipoga tömäo gote tededäni ëñënänipa. Waodäni inguipoga näni quëwenganca quëwëñönänite mänïnö tömënäni näni apënedö ante do ëñënänipa,” ante yewëmongatimpa. 
Ayë weetë, Idegoidi önömonca ëñëninque ömecadäni ïnänipa diyë ëñënämaï inguïnänii. Do ëñënänitapa. Ede Möitee wodi ince ïïmaï ante yewëmongacäimpa. “Wadäni önönänique ïñönänite botö godö waa cebo adinque mïni idegocabo weetë, Mönitö ïmönite wïï pönö cebii, ante pïinte wecemïnimpa. Ayë wadäni ocai ömecadäni ïñönänite botö godö waa cebo adinque mïnitö weetë në pïinte amïni bacemïnimpa,” Ante cecete ante Wengonguï pönö cegacäimpa. 
Itaiya wodi guiquënë Wengonguï beyë ante guïñënämaï inte apënegacäimpa. “Wadäni ïñömö botö ïmote ante diqui diqui mïnämaï ïnäni incete do adänitapa. Ayë, Wengonguï ingante aïnëmönipa, ante änämaï ïñönänite, Botö ïmote aedäni, ante botö odömömo adänitapa.” 
Äninque Itaiya wodi idegoidi ïnänitedö ante apënedinque, “Ëñënämaï inte Baa änönäni ïñönänite botö, Pöedäni, ante tömää itedë önompo compo compo cebo incete pönämaï ïnänitapa.” 
﻿Ïninque botö ïïmaï ante apënebopa. Tömengä quïnäni ïñönänite Wengonguï dice idegoidi ïnänite Baa angantawogaa. Ïñempa botö adobo näwä idegobo ïmopa. Abadäö wodi pëïmo ïnömo inte botö ede Beencamïnö wodi pëïmo ïnömo inte tömengä pëïnäni tönö adocabobo tömëmo ïnömo ïmopa. 
Idegoidi botö quïnäni incedänimpa, äninque Wengonguï wëënëñedë pönï mönitö ïmönite adinque do apente engacäimpa. Ïninque mönitö tömengä nänö në agaïmöni ïñömönite tömengä cöwë Baa änämaï ingacäimpa. Idegoidi ïnänite pïinte äninque Ediya wodi Wengonguï ingante apënegacäimpa, ante ebänö yewëmonte ongompa, ante mïnitö adämaï ïmïnitawo. 
“Awënë ëñëmi. Bitö beyë në apënedäni ïnänite wënöninque idegoidi godömenque cedinque, Wengonguï quï, ante näni iya täinca be tadinque ede wido cedänitapa. Ayë botö adoboque inte ede ayë quëwëñömote botö ïmote wënoncete ante cedäni webo abi.” 
Äñongante Wengonguï, “Ïñempa botö tiete mïido ganca mänimpodäni ïnänite, Botö quïnäni ïnänipa, ante wee gompobo quëwënäni apa quëwëe. Wadäni näni, Mönitö wengonguï Baado ingampa, näni änongä weca botö quïnäni ïñömö ede da guicapodämaï ïnänipa cebii,” angacäimpa, ante näni yewëmongainta adämaï ïmïnitawoo. 
Ñöwo ïñömö ede adobaï impa. Idegomöni möni cabo ince mëa pönï ïmöni inte Wengonguï ingante Baa änämaï ïñömönite tömengä mönitö ïmönite waadete pönö cedinque, Botö quïmïni ïmïnipa, ante apente engampa. 
Ïninque, Wengonguï waadete pönö cedinque apente engampa, ante adinque tömëmonque waa cemö beyë edö cete Wengonguï apente enguingää. Ïñempa tömëmonque waa cemö beyë Wengonguï mönö ïmonte apente engä baï, Wengonguï waadete pönö cecampa, ante edö cete anguënë ï. Weetë ede tömëmonque waa cemö beyë Wengonguï apente engä baï tömengä adocä edö cete nänö waadete pönö cedö beyenque mönö ïmonte apente enguënengää. Ïñempa Wengonguï waadete pönö cedinque apente engä ïninque, Tömëmonque waa cemompa, ante edö cete anguïï. 
Mänömaï ï ïninque ebänö ante anguïï. Ede idegoidi tömënäni näni nanguï ëïnënö ante diqui diqui minte ënämaï ïñönäni mönö ïñömö Wengonguï nänö në apente engaïmö ïmö ïñömö ede do entamompa. Në ënämaï ïnäni ïnänite Wengonguï ee ayongante mïmö ömedënäni bagadänimpa. 
Ïïmaï ante Wengonguï beyë näni yewëmongaïnö baï ingatimpa. “Tömënäni ïnänite Wengonguï godö cecä ate möwo möïnente baï wedäni inte tömënäni awinca ëmönäni ince ñöwo ganca adämaï inte wedänipa. Önömonca ëmoncadäni ince ede ëñënämaï inte wedänipa,” ante yewëmongatimpa. 
Ayë awënë odeye Dabii wodi Wengonguï ingante apënedinque ïïmaïnö ante apënegacäimpa. “Wengonguï ëñëmi. Waodäni näni wenguinque gote ëëmë bedäni baï cedinque ïïnäni ïñömö ede wapiticë näni towënönö ante gote towënänipa. Incete bitö godö cebi ate tömënäni näni towënö beyë ede wencedänimpa, ämopa. Tömënäni tee tëwate baï oda cete weyönäni bitö godö pämi wecedänimpa, ämopa. 
Bitö godö cebi ate tömënäni awinca ede më mämonte baï bamöninque adämaï incedänimpa. Ayë teëmë mongëninque boce ñongente cöwë wecedänimpa, ämopa,” ante awënë Dabii wodi Wengonguï ingante apënegacäimpa. 
Ñöwo weetë ïïmaï ämopa. Do oda cedäni ince idegoidi ïñömö dice ëmëwo të go weenguïnäni ïnänitawogaa. Ïñempa ayë ate engë gantidinque tömënäni në quëwenguïnäni ïnänipa. Incete Wengonguï, Tömënäni ëñënämaï cedäni beyë wadäni quëwënäni adinque idegoidi weetë, Mönö quëwengade impa, ante pïinte wecedänimpa, ante godö cecä ate idegoidi ede oda cegadänimpa. 
Ïninque idegoidi ëñënämaï cedinque ënämaï ïnäni beyë mönö inguipoga tömäme mönö quëwencabo weetë ede nanguï pönï ëmompa. Tömënäni ënämaï inte ömepodäni wedäni beyenque mïnitö idegomïni ïnämaï ïmïni weetë nanguï pönï ëmïnipa. Ïninque idegoidi näni quëwenguïmämo ïincayë ate eyepë pönï ënäni ate ede ebänö baquïï. Ede idegoidi ïincayë ate eyepë pönï ente entawënäni beyenque mönö waocabo tömämö godömenque nanguï pönï ente entawengëimpa. 
Idegomïni ïnämaï ïmïni ïmïnite apënebo ëñëedäni. Botö ïmote Codito, Idegoidi ïnämaï ïnäni ïnänite apënecebiimpa, ante da godongä gotabopa. Ïninque botö, Mïnitö ïmïnite në apënebo inte tobopa, ante nanguï tedebopa. 
Ede, Idegoidi ïnämaï ïnäni ince do quëwënänipa, ante botö tedebo ëñente wedinque botö guiidënäni idegoidi weetë, Mönitö adobaï quëwencemönimpa, ante pïinte wecedänimpa, ante tedebopa. Ayë adodäni pancadäniya godömenque pönëninque quëwencedänimpa, ante cedinque botö ede nanguï tedebopa. 
Idegoidi ïnänite Baa ante wido cedinque Wengonguï weetë inguipoga tömäme quëwëmö ïñömonte piyënë cedinque ede waadete pönö cegacäimpa. Ïninque tömengä ïincayë ate idegoidi ïnänite Ao ante engä ate ede ebänö baquïï. Mänïñedë ate ede mönö wente öñonte baï ïnömö inte ede mönö ñäni ömëmonte quëwengëimpa. 
Ïïmaï ante pönengëimpa. Päö pancaboga pancete baï wedenque ïnäni inte täno näni pönente quëwencabo ïñömö teiyë waëmö ïnäni ïninque ïincayë näni pönente quëwencabo guiquënë päö babo baï adobaï ïnäni inte tömënäni adobaï teiyë waëmö ïnänipa, ante pönengëimpa. Täno pönengaïnäni guiquënë teceguinto baï ïnönäni inte teiyë waëmö ïnäni ïninque ede ïincayë pönënäni guiquënë yepento baï ïnönäni inte adobaï teiyë waëmö ïnänipa. 
Odibowë önonque pewë ince wainca incacëimpa, ante cedinque waocä tömengä nänö mingaïwë waa pönï incawë adinque yepengö nämente godö önonque pewë yepentoga mïne tïmongä amïnipa. Idegoidi ïñömö waocä nänö minte pewë baï ïñönänite Wengonguï pancadäniya ïnänite yepengö wei ñëmente baï wido cecä wedänipa. Tömënäni mänömaï weyönäni bitö guiquënë önonque pewë yepengö baï ïmitapa. Incete Wengonguï, Odibowë yepengoncoo baï teceguinto beyenque ode yate baï pete incacëimpa, ante odibowäa yepentoga godö mïni tinte baï cedinque bitö ïmite waadete pönö cecä ate bitö idegoidi beyenque mïïmi inte ongömipa. 
Mänömaï ï ïninque bitö weetë ede, Wengonguï botö ïmote pönö cecete ante tömënäni ïnänite wido cecampa, ante bitö nämä engö cecete ante cedinque idegoidi ïnänite ante wïï pïinte ancebiimpa. Ïñempa teceguinto ëwa baï ïnäni inte idegoidi ïñömö ede bitö beyë dice quëwënäniyaa. Weetë ede teceguinto ëwa baï ïnäni beyenque bitö quëwëmipa, ante apënebo ëñëninque bitö pïïmi ïninque, Mänömaï impa, ante täno pönëe. 
Ïninque bitö, “Ode yacëimpa, ante cedinque godö mïne tïmönäni baï Wengonguï botö ïmote pönö cecete ante cedinque idegoidi ïnänite weetë wido cecampa,” ante pönëmitawoo. 
Bitö pönënö ede näwangä impa. Incete ede tömënäni näni pönënämaï ïnö beyenque Wengonguï tömënäni ïnänite wido cegacäimpa. Bitö guiquënë wede bitö pönënö beyenque mïïmi inte ongömipa. Ïninque bitö guïñente wedinque ede nämä engö cedämaï inte ede, Botö waëmö ïmo beyë cecantapa, ante pönënämaï ïmäwe. 
Ïñempa näwä yepengö baï ïnäni ïnänite Wengonguï tapodämaï ïnongä inte bitö önömique ïñömite dice ata cepoquingää. 
Ïninque, Wengonguï në waadete cedongä ince cöwë në apente pangä ingampa, ante pönëe. Tömengä ïñömö në oda cedäni ïnänite pangampa. Weetë bitö në waadete cedongä nempo quëwëmi ïninque tömengä bitö ïmite waadete cebaingampa. Incete tömengä nempo wïï quëwëmi ïninque tömengä weetë bitö ïmite ede wei ñëmente baï wido cebaingampa. 
Idegoidi guiquënë, Idewaa pönënämaï inte awedö, ante ocë ëmente pönäni adinque Wengonguï në tëï pïñënongä inte tömënäni ïnänite weetë ado awë yepentoga godö mïni tïmonte baï pönö cecä ate mïïnäni ede ongömaïnänipa. 
Waodäni waa incawë yepengö nämente önonque pewë yepentoga godö näni mïne tïmönö baï Wengonguï wïï adobaï cecampa. Weetë ede bitö önonque pedïwë yepengö baï ïñömite tömengä waadete pönö nämente baï cedinque, Näwä idegobi babipa, ante waa pewë yepentoga godö mïni tïmonte baï cecampa. Bitö ïmite mänömaï waa cecä ïnongä inte tömengä idegoidi ïnänite ebänö godömenque waa cebaingää. Tömënäni ïñömö waa pönï pewë yepengoncoo tömengä nänö wei ñëmencoo baï inte weyönänite adowënë yepentoga godö mïne tïmonte baï cedinque tömengä tömënäni ïnänite, Näwä idegomïni inte mïnitö weetë mïïmïni ongoncemïnimpa, ante do cececäimpa. 
Ïñänäni ëñëedäni. Mïnitö nämä engö cedämaï incemïnimpa, ante cedinque botö wëënëñedë mïni ëñënämaï ingaïnö ante ede wee ämopa. Mïnitö idegomïni ïnämaï ïmïni mïni pönencabo eyepë pönï mïni yebenganca idegoidi ïñömö ñöwo mïmö ömedënäni inte wedönäni inte ede mäninganca cöwë mïmö ömedënäni inte wecedänimpa. 
Ïincayë ate guiquënë idegoidi tömänäni quëwenguïnäni ïnänipa. Ede ïïmaï ante yewëmonte ongompa. “Mönö ñä ceyente baï tee mönete baï wewëñömonte në Ñimpo Cecä ïñömö Tiöno ïñömö quëwente poncecäimpa. Aacobo wodi pëïnäni Wengonguï ingante ëñënämaï cete quëwënäni adinque në Ñimpo Cecä ïñömö tömënäni näni ëñënämaï entawënö wade cecä ate tömënäni weetë ëñente cete quëwencedänimpa. 
Ïninque wëne wëne näni cegaïnö ante wade cete wido cedinque Wengonguï tömënäni ïnänite ïïmaï angampa. Botö pönö cebo ate mïnitö Ao ämïni ïninque ede mönö godongämë waa cete quëwengëimpa, ante Wengonguï angampa,” ante yewëmongadänimpa. 
Codito ingantedö ante watapë ëñente pönëninque mïnitö idegomïni ïnämaï ïmïni do quëwëmïni beyë idegoidi weetë Wengonguï ingante pïinte adänipa. Incete tömënäni mëmëidi ïnänite në apente engaingä inte Wengonguï weetë mëmëidi beyenque ante pönëninque ñöwodäni ïnänite waadete pönengampa. 
Ede waomö ïmonte quincoomë pönongä ëñömonte Wengonguï adodö ö ënämaï ingampa. Ayë adobaï waomö ïmonte aa pedinque tömengä wadö ante änämaï inte ede adodö ante ede cöwë aa pecampa. 
Mïnitö wëënëñedë ëñënämaï cemïni incete Wengonguï ïñömö idegoidi ëñënämaï cedäni beyë mïnitö ïmïnite weetë waadete cedinque pönö ata cepocä quëwëmïnipa. 
Ayë adobaï mïnitö ïmïnite pönö waadete ata cepocä quëwëmïni beyë idegoidi ëñënämaï cedäni ïñönänite Wengonguï ñöwo tömënäni ïnänite adobaï waadete cedinque godö ata cepocä quëwënänimpa. 
Ïninque tömengä, Mïni waocabo tömämïni ïmïnite botö waadete cedinque pönö ata cepoceboimpa, ante cedinque, Mïni ëñënämaï cecabo ïnömïni inte mïnitö nämä ëö toyente aamö cedämaï incemïnimpa, ante tömämö ïmonte ñä ceyente baï cecä wecongamöimpa. 
Ïninque Wengonguï nanguï pönï waadete entawënongä ïñongante tömengä nänö pönö cedönö ante mönö edö cete tee mante aquïï. Tömengä tömancoo do adongä inte nanguï pönï ëñënongä inte cecä ingänö anguënë. Tömengä ede, Æbänö ï, ante do againgä inte ede, Æbänö cequïï, ante do apente äñongante mönö waocabo weetë tömengä nänö cedö ante edö cete ëñenguïï. Tömengä edönö ponte edönö gocää, ante pönente wedinque mönö tömengä önöwa amompa diyë taadö aquïï. 
Ede ïïmaï ante näni yewëmongaïnö baï impa. “Mönö Awënë ebänö pönengää, ante pönente wedinque ecänö ëñengää. Ayë, Ïïmaï cequï impa, ante mönö tömengä ingante ede edö cete odömonte apënequïï. 
Wengonguï ingante ecänö do godongä inte weetë, Bitö debe ïmipa, ante anguingää. Ïñempa tömengä ingante godömompa diyë debe inguingää,” ante Itaiya wodi nänö yewëmongaïnö baï impa. 
Ede tömengä nänö pönongaincooque inte ede tömancoo ongompa. Mönö waocabo ïñömö tömengä badongä beyenque tömengä quïmö baquinque ongömompa. Ayë adobaï ede tömengä badongä beyenque tömancoo tömengä quincooque ede baquinque ongoncoopa. Ede tömengä adocanque pönï ñäö entawente ede cöwë tëï ëmoncecäimpa. Mänömaï impa, ante mönö, Amëë, ante apënecëimpa. 
﻿Botö tönïñamïni ëñëedäni. Wengonguï waadete pönö waa cecä engaïmïni inte mïnitö ïïmaï ceedäni, ante botö nanguï ämopa. Wengonguï quï, ante baö pede godönäni waa engä baï mïnitö adobaï ede, Wengonguï quïmöni ïmönipa, ante mïïmïni inte ede tömengä ingante nämä pede godömïni engäedäni. Mänömaï cedinque mïnitö tömengä önöwa ïnö mïni ede weente nanguï cequënënö ante ede do cemïni incemïnimpa. Mänömaï godömïni ëninque tömengä weetë ede, Botö ayömo teiyë waëmö pönömïni ëmopa, ante tocecäimpa. 
Inguipogaque ante pönente mïni cegaïnö ante ñöwo ñimpo cedinque mïnitö mïïmïni mïni quëwenguinque ante ede ocai mïinque encate baï nöingä ante pönëedäni. Mänömaï cedinque mïnitö, Wengonguï waa pönï nänö änönö ante, Æbänö ï, ante edemö ëñëninque, Tömengä nänö änö ïñömö eyepë pönï impa, ante ëñencemïnimpa. Mänïnö ante ëñente cete quëwëmö inte mönö tömengä tönö godongämë waa tocëimpa. 
Wengonguï waadete pönö cecä ate botö në apënebo badïmo inte ïïmaï ante apënebopa. Mïnitö nämä pönëninque, Ñënëmo ïmopa, ante pönënämaï ïedäni. Wengonguï pönö badongä ate mïnitö wede pönëmïni badïmïni inte mïni wede pönenganca mäningancaque pönëninque ïïmaïnö ante pönëedäni. Botö önömoque baï ïnömo ïmopa, ante ocai encamïni inte töö pönï pönëedäni. 
Mönö baö adoyonque pönï ëñamö incete wïï adodonque mönö cequënënö ante ëñamompa. Ïninque mönö aquïnö ante awinca ëmöninque mönö dao dao goquïnö ante önöwa ëwamompa. Ayë wadö mönö cequïnö ante wayö ëñadinque mönö weetë wadö mönö cequïnö ante wayö ëñadinque wayö wayö mönö ëñacoo ëñamompa. 
Ïninque wayö wayö ëñamö ince mönö baö pe pagenguincoo adoyonque ï baï mönö adobaï Codito nempo mönö quëwencabo nanguï pönï ïmö incete adocabomö ïnömö ïmompa. 
Ïninque mönö adocabomö ïñömonte Wengonguï waadete pönö cedinque mönö ïmonte wadö wadö mönö cequïnö ante tömänö pönongä ëmompa. Ïninque mönö tömengä da pönongä mönö enganca ede adoganca wadö wadö cemompa. Mänömaï ente cedömö ïñömonte pancamïniya ïmïnite Wengonguï pönö apënecä ëñëninque mïnitö tömengä beyë në apënemïni do badinque wede mïni pönenganca apëneedäni. 
Weetë wamïni ïmïnite Wengonguï pönö cecä ëninque mïnitö wadäni ïnänite në cemïni do badinque wadäni beyë cecemïnimpa. Weetë wamïni ïmïnite tömengä pönö cedinque odömonte apënecä ëñëninque mïnitö në odömonte apënemïni do badinque odömonte apënecemïnimpa. 
Ayë weetë wamïni ïmïnite Wengonguï pönö waadete apënecä ëñëninque në waadete apënemïni badinque mïnitö ïñömö wenteye inte wedäni ïnänite edemö apënemïni ëñëninque tömënäni weetë ede wampo pönëninque tëï pïñente cecedänimpa. Wamïni ïmïnite Wengonguï pönongä ëninque në nënempomïni badinque mïnitö, Tömëmöni quï, ante wedämaï inte weetë wadäni näni enguënënö ante eyepë godömïni encedänimpa. Wamïni ïmïnite Wengonguï pönö angä ëñëninque mïnitö weetë awënëidi baï në ämïni badinque wadäni ïnänite nöingä cete awënëidi baï ancemïnimpa. Wamïni ïmïnite Wengonguï edemö waadete pönö waa cecä ëninque mïnitö weetë edemö waadete cemïni do badinque wadäni ïnänite edemö waadete godö waa cedinque ede wedämaï inte tocemïnimpa. 
Botö waadete pönëmopa, ante tedemïni ïninque mïnitö nöïnö cete waadete pönencemïnimpa. Wïwa mïni cedönö ante pïïninque wido ceedäni. Weetë, Quïnö waa cequïï, ante adinque mänïnö ante ente mïnitö mïmönë edemö entawëninque cöwë waa cete quëwëedäni. 
Mönö waadete pönencabo ïmompa, ante pönëninque wacä ingä wacä ingä waadete pönente ceedäni. Wadäni ñënënäni ïnänipa, ante mïnitö tömënäni ïnänite engö cete baï cedinque weetë, Botö wedämo ïmopa, ante nämä engö cedämaï ïedäni. 
Tëï pïñente ëwocadinque mönö Awënë beyë ante wentedämaï inte ceedäni. 
Watapë bacëimpa, ante pönëninque tocemïnimpa. Caate wewëmïni incete wenteye badämaï inte ee ceedäni. Ñimpo cedämaï inte Wengonguï ingante cöwë apëneedäni. 
Wengonguï quïnäni enguënënäni inte wedäni adinque mïnitö mäincoo weetë nënempomïni encedänimpa. Ayë, Botö oncönë pö guiite cente möedäni, ante wadäni ïnänite waadete ceedäni. 
Mïnitö ïmïnite në pïinte cedäni ïñönänite mïnitö tömënäni ïnänite waadete godö apëneedäni. Ede tömënäni ïnänite waadete apënedinque, Wengonguï mïnitö ïmïnite waa cececäimpa, ante apënedinque weetë pïinte änämaï ïedäni. 
Në watapë todäni tönö godongämë watapë toedäni. Në Ca wedäni tönö mïnitö godongämë Ca ca weedäni. 
Mönö pönencabo ïmompa, ante adoyömö pönente quëwëedäni. Önönänique näni në änönäni tönö godongämë cedinque, Botö ñënëmo ïmopa, ante pönënämaï ïedäni. Mïnitö, Wadäni pönömenque ocai encayönäni botö godömenque nanguï pönï encabo ïmopa, ante nämä ante pönënämaï ïedäni. 
Wadäni mïnitö ïmïnite pönö wëne wëne cedäni adinque mïnitö weetë godö wëne wëne cedämaï ïedäni. Ayë, Quïnö waa cequïï, ante tömänäni näni waa adönö ante adinque mïnitö mänïnonque ante ceedäni. 
Eyepë ïmïni inte mïnitö ceganca cedinque tömänäni tönö godongämë piyënë cete quëwëedäni. 
Botö në waademïni ëñëedäni. Mönö Awënë beyë ïïmaï ante yewëmongatimpa. “Wëne wëne cedäni adinque botö wëne wëne näni cedïnö beyë ante në apente panguënëmo inte tömëmo eyepë weetë godö cebo wecedänimpa, ante Awënë angampa,” ante yewëmonte ongompa cemïnii. Mïnitö ïmïnite pönö wëne wëne cedäni wemïni ïninque ede weetë godö cedämaï ee aedäni. Ede në äingä bate pänongä inte Wengonguï ince pancecäimpa. 
Weetë, “Bitö ïmite në pïinte cedongä ince gëwente wecä adinque godömi cengäe. Gue ënente wecä adinque godömi becäe. Ede mänömaï waa cedinque ede tömengä guingo imonte nänö wewenguinque bitö tömengä ingante waa cecebiimpa,” ante Wengonguï beyë yewëmonte ongö apa cebii. 
Tömënäni wëne wëne näni cedö beyë oda cedämaï inte weetë mänïnö ante wido cete baï cedinque bitö waa cedinque ede tëï ëmonte gänä cee. 
﻿Gobiedöno awënë nempo waodäni ëñente cete quëwencedänimpa, ante Wengonguï ince godö gö cecä beyenque gobiedöno awënëidi badänipa. Ede Wengonguï mänömaï ante gö cedämaï ingä baï quingänö awënë inguënengää. Ede de ancedönimpa. Ïninque gobiedöno awënëidi ïnänite mönö tömämö Ao äninque ëñente cecëimpa. 
Ïninque awënë ingante ecänö Baa änaa tömengä nänö apente pante wequinque Wengonguï nänö goncegaïnö ante ëñënämaï inte ede Baa angampa. 
Në waa cedäni guiquënë awënëidi ïnänite waa ate todinque guïñënämaï ïnänipa. Weetë wëne wëne cedäni guiquënë awënëidi ïnänite guïñente wedänipa. Gobiedöno awënë ingante guïñënämaï inte quëwenceboimpa, ante bitö ämitawoo. Ïninque bitö guïñënämaï inte quëwencete ante waa cecebiimpa. Waa cebi adinque tömengä, Bitö waa cebi abopa, ante pönö waa cecä ïninque bitö guïñënämaï ïmaïmipa. 
Botö ïmote në cedongä inte mïnitö beyë waa cececäimpa, ante Wengonguï gobiedöno awënë ingante godö gö cecä ongongampa. Ede Wengonguï ingante në cecä ïnongä inte tömengä në wëne wëne cecä ingante nö cete në panguënengä ingampa. Ïninque awënë yaëmë në nëengä inte wïï önonque nëengampa cebii. Wëne wëne cebi ïninque ede guïñente wecebiimpa. 
Ïninque mönö, Pangä wece we, äninque awënë ingante ëñente cecëimpa. Ayë pangä wemö ince wïï pangä wemö ince mönö mïmö në entawente nämä apente änömö inte mönö awënë ingante Ao ante ëñente ede nöingä cecëimpa. 
Wengonguï beyë në cedönäni inte awënëidi ïñömö tömënäni nempo quëwënäni ïnänite cöwë aadinque mäninque cete quëwënänipa. Mänömaï ï ïninque mïnitö, Awënëidi eyepë ëninque mönitö beyë cecedänimpa, ante tömënäni näni äinta pede godömïni ënänipa. 
Æcämenque ingante cequënëmïni ïmïni inte mïnitö tömänäni ïnänite mïni cequënenganca do godö cemïni encedänimpa. Awënë nempo quëwëñömonte tömengä eyepë ëninque mönö beyë cececäimpa, ante mïnitö awënë nänö äinta godonguënëmïni inte do godömïni engäedäni. Waocä ingante mïnitö guïñente ëñenguënëmïni ïmïni ïninque tömengä ingante guïñente ëñëedäni. Waocä ingante mïnitö waa aquënëmïni ïmïni ïninque ede tömengä ingante waa aedäni. 
Wacä ingante mïni cequënënö ante ede ee ongönämaï inte godö cemïni engä ate abe tawente gocebiimpa. Weetë wacä ingä wacä ingä waadete mïni pönenguënënö ante ede godongämë cöwë waadete pönenguënëmïni ïmïnipa. Wadäni ïnänite në waadete pönengä ïñömö tömengä ïñömö Wengonguï nänö, Ïïmaï ceedäni, ante nänö wee angaïnö ante do ëñente cecä ingampa. 
Tömëmi nämä bitö waadete pönënö ganca wacä ingante adoganca waadete pönencebiimpa, ante Möitee wodi yewëmongacäimpa. Mänïne adodeque ante ëñente cedinque waocä Wengonguï nänö wee angaïnö ante tömänö do ïinque cecampa. Ede, “Bitö nänöogengä ïnämaï ïñongante godö guëa mönämaï ïe. Wacä ingante godö wënönämaï ïe. Wacä nänö ëadincoo adinque godö ënämaï ïe. Wacä wëne wëne cecä atabopa, ante godö babe wapiticë apënedämaï ïe. Wacä quï ante ëïnente wedämaï ïe.” Mänïnecoo Wengonguï nänö wee angaïnecoo ante bitö waadete pönëmi beyenque tömäne do ïinque cetimpa. Ayë quïnemë godömenque wee ante ï mänïne adobaï bitö waadete pönëmi beyenque tömäne do ïinque cetimpa. 
Në waadete pönengä ïñömö ede wacä ingante cöwë wïwa cedämaï ingampa. Mänömaï beyë në edemö waadete pönënänique Wengonguï nänö wee angaïnö ante ïinque cedänipa. 
Ïninque, Ñöwoyedë ebänö oo baquïï, ante do ëñëninque mïnitö waadete pönente quëwëedäni. Ede wëënëñedë mä mönö wede pönëñedë mïinguipo mönö quëwenguïmämo ïñömö ede mänïñedë ede oo bace cedämaï ingatimpa. Ñöwo guiquënë, Oo pönï bacëimpa, ante pönente wedinque mïnitö möwocodë öñömïni inte ede ñäni ömëmöninque mïïmïni quëwëedäni. 
Wëmö ïñömö mönö wewëmämo idewaa ede bapa. Mïinguipoga ñäö baï baquinque ede oque pönente impa cemöö. Wëmö ïñonte mönö wëne wëne cedö ëmëwo wido cedinque, mönö weetë ñäö ïñömö quëwëninque ede wee cequincoo wëñate baï cedinque nämä wee gompotawengëimpa. 
Mänömaï cedinque mönö itedë quëwënömö inte nö pönï cecëimpa. Baonque ante mönö ceïnëwënö ante towënämaï inte mönö tï nämë nanguï bete quidi quidi dowënämaï ingëimpa. Mönö wacä tönö godö guëa mönämaï, cenguï eyepë cëninque godömenque nanguï cënämaï ingëimpa. Weetedö weetë pïinte cedämaï inte mönö, Wacä baï baceboimpa, ante pïinte adämaï ingëimpa. 
Weetë wee cequincoo entawente baï cedinque mïnitö nämä wee gompotawencete ante cedinque mönö Awënë Itota Codito ingante entawente quëwëedäni. Ayë baonque ante mïni ceïnëwënö ante wido cedinque, Æbänö cete wëne wëne cequïmoo, ante cecete ante wedämaï ïedäni. 
﻿Wacä wïï edemö pönengä incete mïnitö, Mönö pönencabo ïmompa, ante pönëninque tömengä adocabocä nänö baquinque ämïni pongäedäni. Tömengä nänö pönënö ante weetedö weetë änämaï ïedäni. 
Pancadäniya wede pönënäni inte cenguï adinque, Näwä cenguï impa, ante guïñënämaï inte quïëmë cenguï ince ede dobe ade cënänipa. Wadäni guiquënë ëme pönente beyë, Tömää baö baacä impa, ante awente baï cedinque quingämenque baö ince cënämaï inte onguipoiya pecooque ede cënänipa. 
Incete tömää cenguï në cënongä ïñömö onguipoiya pecooque në cënongä ingante pïinte adämaï incecäimpa. Wacä ingante, Bitö önömique baï ïnömi inte ede awente cënämaï ïmipa, ante änämaï incecäimpa. Ayë weetë onguipoiya pecooque në cënongä guiquënë baö në cënongä ingante, Baacä apa cëwëe, ante apente ante pïïnämaï incecäimpa. Ede në cënongä ingante Wengonguï Ao äninque, Botö quïmi ïmipa, ante do engampa. 
Ïñempa tömengä wacä awënë ingante në cecä ïñongante bitö edö cete apente ämii. Ede tömengä awënë ince, Waa cebipa, angä wedinque ede tömengä adiyë tëï ongömaingampa. Weetë adocä tömengä awënë, Wëne wëne cebipa, angä wedinque ede të go weëmaingampa. Incete ede tömengä mönö Awënë ingante në cecä ïñongante mönö Awënë adocä ince tëï pïñënongä inte eyepë cedinque ede ëënö gö cecä tëï ongoncecäimpa. 
Ayë wacä guiquënë, Pancaönaa godömenque waa ëönepa, ante cecëimpa, ante pönëñongante wacä guiquënë, Tömää itedë önöneque impa, ante pönengampa. Ïninque mönö pönencabo wacä wadö wacä wadö pönëmö incete mönö tömämö ïñömö ede, Nämä botö pönënonque ante botö nö pönente ceceboimpa, ante ede mänïnonque ante cececäimpa. 
Ede, Pancaönaa godömenque waa ëönepa, ante në pönengä guiquënë tömengä mönö Awënë ingante waa adinque mänömaïnö ante cecampa. Pancaönaa wïï godömenque waa ëönepa, ante në pönengä guiquënë tömengä adobaï mönö Awënë ingante waa adinque mänömaïnö ante cecampa. Baö në cënongä guiquënë Wengonguï ingante, Waa pönömi cëmopa, ante adobaï mönö Awënë ingante waa adinque cengampa. Baö ate në awente cënämaï ïnongä guiquënë tömengä adobaï Wengonguï ingante, Waa pönömi cëmopa, ante onguipoiya pecooque cëninque mönö Awënë ingante waa adinque baö cënämaï ingampa. 
Mönö pönencabo ïñömonte ecämenque ince nämä beyenque dice quëwengää. Dice nämä beyenque wengää. 
Weetë ede quëwëmö ïninque mönö Awënë beyenque quëwëmompa. Weetë ede wëmö ïninque mönö Awënë beyenque wëmompa. Ïninque quëwëmö ince wëmö ince mönö Awënë quïmö ïnömö inte quëwëninque tömengä quïmö inte ede wëmompa. 
Ede do wengaïnäni beyë ante mïïmö quëwëmö beyë ante Codito tömämö Awënë nänö baquinque ede wente ñäni ömëmongacäimpa. 
Bitö guiquënë bitö tönïñacä ingante edö cete apente ämii. Ayë bitö tönïñacä ingante, Önömique baï ïmipa, ante quïnante ämii. Ede Wengonguï nänö apente anguimpaa gäänë ongöñömonte tömengä tömämö ïmonte apente ancecäimpa cebii. 
Ede Wengonguï beyë ante ïïmaï ante yewëmonte ongompa. “Mönö Awënë ince, ‘Në Quëwëmo ïnömö inte ede ämo ëñëedäni,’ angampa. Ayë, ‘Mïnitö tömämïni botö önöwa ïnö da guicapodinque, Bitö Wengonguï ïnömi ïmipa, ante adoyömö apënecemïnimpa,’ angampa.” 
Ante näni yewëmongaïnö baï ïinque cedinque mönö tömämö Wengonguï weca ponte ongöninque mönö pönengaïnö ante mönö apënegaïnö ante mönö cegaïnö ante tömengä ingante edonque pönï apënecëimpa. 
Mänömaï beyë mönö wacä ingante apente änämaï ingëimpa. Weetë mïnitö, Waa ceceboimpa, ante nämä wee cedinque, Botö tönïñacä taadö nänö goquïnö ante ee aceboimpa, ante pönëedäni. Tömengä tee tëwate baï oda cedämaï incecäimpa, ante nöingä cequinque ante pönencemïnimpa. 
Botö ïñömö Itota Codito nempo quëwëmo inte ede nöingä pönëninque, Tömää cenguï nämä ince näwäaquingä impa, ante do ëñëmopa. Incete wacä, Pancaa cenguï baacä impa, ante në pönengä inte tömengä beyë baacä ïñonte tömengä nänö, Baacä impa, änö cënämaï inguënengä ingampa. 
Bitö quingämë cëmi adinque bitö tönïñacä, Baacä apa cëwëe, ante wewente bacä ïninque bitö waadedämaï inte godömenque cëmaïmipa. Ede bitö tönïñacä beyë Codito wengacäï apa quëwëe. Bitö tönïñacä nänö pönënämaï bate wenguinque baö cëmipa, ante wedinque bitö tömengä ingante näwangä waadete pönëmi inte tömengä beyenque ante cöwë baö cënämaï incebiimpa. 
Botö mänömaï cedinque waa pönï cebopa, ante pönëmi incete wadäni bitö waa cedö ante, Wïwa cebipa, ante pönö babe ante tedewënäni ate wedinque bitö weetë waadete pönëninque wee ämi tedewënämaï incedänimpa. 
Wïï cenguinque ante wïï bequinque ante Wengonguï nempo quëwëmompa. Weetë Wengonguï Teiyë Waëmö Önöwoca nempo quëwëñömonte tömengä pönö cecä ëninque mönö nö entawenguinque impa. Ayë mönö gänë pönenguinque ante mönö watapë tote quëwenguinque ante tömengä nempo quëwëmompa. 
Ede Codito nempo quëwëninque waocä mänömaï cecä adinque Wengonguï tömengä ingante waa ate tocampa. Waodäni adobaï, Waa cebipa, ante waa adänipa. 
Mänömaï impa, ante adinque, Mönö pönencabo godongämë piyënë cete quëwengëimpa, ante, Ayë mönö godongämë wede pönëninque tëï mënonte baï ongongëimpa, ante mönö nanguï cecëimpa. 
Ïninque cenguï cëïnente beyenque bitö Wengonguï nänö në badongaïnäni ïnänite be tadämaï incebiimpa. Tömää cenguï ede näwäaquingä impa. Incete bitö cënïnö beyenque wacä ëñënämaï inte tee tëwate baï oda cebaingampa, ante do ëñëmi inte bitö godömenque cëmi ïninque wïwa cebaïmipa töö. 
Waa cecete ante bitö ïïmaï cecebiimpa. Bitö baö cëmi beyë, biïnömë näni wedenque tï nämë bebi beyë, quïëmë cebi beyë bitö tönïñacä oda cete wecantawo. Ïninque bitö ïñömö, Botö tönïñacä oda cedämaï incecäimpa, ante wee cedinque ee cedämaï ïmi ïninque waa ïmaimpa. 
Mänïnö, Æbänö cete waa inguïï, ante bitö pönënö beyenque wadäni ïnänite apente änämaï inte bitö adobique inte Wengonguï ayongante cecebiimpa. Waa cequï impa, ante mïmöno bitö pönënonque ante mänïnonque cedinque bitö tente wequinque cedämaï inte waa tobaïmipa. 
Weetë në ëme pönengä guiquënë, Cëmo beyë Wengonguï pangä wece we, ante wedingä inte tömengä nämä nänö apente pante wequinque ade cengampa. Ede ecänö wede pönënämaï inte ceda tömengä nänö cedönö tömänö ede wïwa cetimpa. Ïninque bitö cedö tömänö wede pönente cecebiimpa. 
﻿Mönö në wede pönëmö ïñömö tëï pïñente entawëmö ïnömö inte nämanque ante mönö ceïnënö ante ede wedämaï ingëimpa. Weetë ede në ëme pönënäni guiquënë tömënäni aquïï pönï ïnäni inte, Ædö cete cequïmoo, ante wedäni adinque mönö tömënäni wedö ante ente mongente baï cedinque tömënäni tönö ïñacabo cecëimpa. 
Godongämë godö cemö ëninque waa todinque tömënäni weetë wede pönëninque oncö tëï mënonte baï tëï ongoncedänimpa, ante mönö edemö cecëimpa. 
Ede mönö Codito ince nämanque ante nänö ceïnënö ante cecete ante ede wedämaï inte piyënë cegacäimpa. Wengonguï ingante do näni apënegaïnö baï tömengä wadäni beyenque ante cegacäimpa. “Wengonguï ëñëmi. Wadäni bitö ïmite pïinte badete tocete ante cedinque botö ïmote weetë pïinte badete todänipa,” ante apënete baï Codito ee cegacäimpa. 
Ede mönö ïmonte odömonte apënecete ante Wengonguï angä ëñëninque dodäni tömantaa yewëmongadänimpa. Ïninque mäninta edemö adinque wampo pönëninque wentedämaï inte ee cemö ïninque ede mönö, Watapë bacëimpa, ante pönente tocëimpa. 
Ïninque Codito Itota mïñë tee empote goyömonte Wengonguï ïñömö ede, Mïnitö wampo pönëninque wentedämaï inte ee cecemïnimpa, ante në edemö cecä ingampa. Tömengä mänömaï pönö cecä ate mïnitö ïñömö adoyömö ante mïni pönencabo bacemïnimpa, ämopa. 
Mänömaï bamïni ïninque mïnitö äanque baï adodö ante pönëninque ïïmaï ante Wengonguï ingante apënecemïnimpa. Mönitö Awënë Itota Codito Mempobi ïnömi inte bitö tömengä Wengonguï adobi ïmi ïñömö bitö tëï ëmömi inte ñäö apäite baï ïmi amönipa, ante adoyömö ante apënecemïnimpa, ante botö mänömaïnö ante yewëmömopa. 
Codito mïnitö ïmïnite Ao ante engacäimpa. Ïninque tömengä mïnitö ïmïnite nänö engaï baï mïnitö adobaï wacä ingä wacä ingä godongämë Ao ante ëedäni. Mänömaï cemïni adinque wadäni Wengonguï ingante apënedinque, Bitö waa pönï cebi amönipa, ante watapë pönï apënecedänimpa. 
Ede apënebo ëñëedäni. Mönitö mëmëidi ïnänite Wengonguï, Mïnitö beyë pönö waa ceceboimpa, angacäimpa. Ïninque, Wengonguï tömengä nänö angaïnö ante cöwë cececäimpa, ante oodeoidi ëñencedänimpa, ante cedinque mönö Codito tömënäni beyë në cecä bagacäimpa. 
Tömengä ïñömö, Idegoidi ïnämaï ïnäni ince Wengonguï ingante, Bitö ñäö baï ëmömi inte pönö waadete waa cebi ëmönipa, ante apënecedänimpa, ante mänömaï cegacäimpa. Ïïmaï ante Wengonguï beyë näni yewëmongaïnö baï impa. “Botö mänömaï beyë, Bitö ebänö në waa cebi ïmii, ante idego ïnämaï ïnäni weca gote apëneceboimpa. Bitö ëmöwo ante ämotamïni watapë pönï anceboimpa,” ante näni yewëmongaïnö baï Codito cegacäimpa. 
Ayë wataa ïñömö ïïmaï ante yewëmongatimpa. “Idegoidi ïnämaï ïmïni ince mïnitö Wengonguï quïnäni tönö godongämë watapë toedäni.” 
Ayë weetë, “Idegoidi ïnämaï ïmïni mönö Awënë ingante apënedinque, Bitö waa pönï cebi amönipa, ante watapë pönï apëneedäni. Wamïni mïni cabo mïni cabo tömämïni ämotamïni ante baï apënedinque, Waa pönï cebi amönipa, ante watapë pönï apëneedäni.” 
Itaiya wodi adobaïnö ante yewëmongacäimpa. “Inguipoga quëwënäni tömänäni Awënë baquinque Awenguinto tä bocate baï cedinque Yete Pëingä ïñömö engë ganticecäimpa. Tömengä cecä beyenque watapë bacëimpa, ante idegoidi ïnämaï ïnäni ince pönencedänimpa,” ante Itaiya wodi yewëmongacäimpa. 
Wengonguï ïñömö, Watapë bacëimpa, ante në badongaingä ïnongä inte ïïmaï cececäimpa, ämopa. Tömengä Teiyë Waëmö Önöwoca tëï pïñente cecä ate mïnitö, Watapë bacëimpa, ante godömenque wede pönencemïnimpa. Mänömaï cecete ante cedinque Wengonguï pönö apënecä ëñëninque mïnitö tömengä ingante wede pönëninque ede gänë entawëninque watapë tocemïnimpa, ämopa. 
Botö tönïñamïni ëñëedäni. Botö tömëmo ayömote mïnitö në waa cemïni ïmïni abopa. Ayë, Æbänö waa cequïï, ante do ëñëmïni ïmïnipa. Ayë adobaï mïnitö eyepë ïmïni inte wacä ingä wacä ingä do odömonte apënemïni ïmïnipa, ante pönëmopa. 
Ïninque botö, Mïnitö ëñënïnö ante mïnitö ocai encadömïni inte ede adodö ante pönencemïnimpa, ante baï cedinque pancadea ante yewëmontabopa. Botö ïñömö Wengonguï waadete pönö cecä ente në entawëmo inte mänömaïnö ante yewëmöninque ede guïñënämaï inte nanguï ante yewëmömopa. 
Ede tömengä waadete pönö cecä ente entawëninque botö Itota Codito beyenque ante idegoidi ïnämaï ïnäni ïnänite në cebo badinque Wengonguï ingantedö ante watapë apënebo ëñënänipa. Mänömaïnö ante apënebo ëñëñömïnite Wengonguï Teiyë Waëmö Önöwoca pönö badongä ate idegoidi ïnämaï ïnäni ince teiyë waëmö ëwocate quëwënäni badänipa. Mänömaï bayönänite botö ïñömö, Wengonguï quï, ante pede godönäni baï cedinque tömënäni ïnänite ante ede, Wengonguï quïmïni bacemïnimpa, ante pede godömo ëninque Wengonguï weetë waa tocampa. 
Mänömaï beyë botö Itota Codito nempo quëwëninque Wengonguï beyë cedinque ede nanguï tobopa. 
Codito botö tönö guëa cecä beyenque botö nanguï apënedinque nanguï cebo ate tömengä ïñömö töö ëmengä pöninque ede idegoidi ïnämaï ïnäni ince ede Wengonguï ingante ëñente cedäni badänitapa. Botö Codito mänömaï botö tönö nänö cedïnö ante apënedinque ede mäninque ante apënedinque guïñënete wedinque godömenque apënedämaï inceboimpa. 
Wengonguï Teiyë Waëmö Önöwoca tëï pïñënongä inte botö tönö godongämë cecä ate botö, Ëñencedänimpa, ante bamönengë cebo ate në pönënäni badänitapa. Mänömaï Eedotadëë ïñömö mä cete godinque Ididiabe ganca tömäo godämë godinque botö Codito ingantedö ante watapë apënedinque adodö adodö ante tömänö ante apënebo ëñënänitapa. 
Botö, Codito ëmöwo ante wadäni näni apënedämaï ïñömö gote tömengä ingantedö ante watapë apënebo ëñencedänimpa, ante cöwë goïnente wetabopa. Wacä onguitanca nänö tënönincönë ëmonga mënönämaï inceboimpa, ante baï cedinque botö, Wacä do nänö apënedïñömö botö weetë apënedämaï inceboimpa, ante cetabopa. 
Weetë ïïmaï ante Itaiya wodi nänö yewëmongaïnö baï cetabopa. “Tömengä ingante ante ëñënämaï ïnïnäni ince ede do ate baï ëwocacedänimpa. Önömonca ëñënämaï ïnïnäni ince ede, ‘Æbänö ï,’ ante do ëñencedänimpa.” Ante nänö yewëmongaïnö baï botö, Ëñencedänimpa, ante cetabopa. 
Mänömaï beyë botö mïnitö weca ponce ceyömote ede, Wee cete ï, ate wedinque pönämaï intabopa. 
Ïñömö öme idewaa cebo inte botö epomë wadepo ïñonte mïnitö ïmïnite aïnente wedömopa. 
Ïninque botö, Ïincayë ate Epäñabe goce cedinque wodo tebë godinque mïnitö weca ëñate aboque goceboimpa, ämopa. Ede botö wantepiyë ëñate tote quëwente ate godömenque Epäñabe gote ceyömo mïnitö botö beyë cedinque da godömïni goceboimpa. 
Ñöwo guiquënë botö täno Eedotadëë ïñömö Wengonguï quïnäni beyë godö cecete ante gobopa. 
Wengonguï quïnäni ince Eedotadëë quëwënäni pancadäniya ömepodäni inte wedänipa, ante pönente wedinque wabeca Mäatedöniabe quëwënäni tönö Acayabe quëwënäni tönö, Mönö da godö da godö cecëimpa, ante pönëninque watapë todinque tömënäni, Wengonguï quïnäni quï, ante do godönänitapa. 
Mänömaïnö ante watapë pönente cedäni incete tömënäni Eedotadëë ïñömö quëwënäni ïnänite në godonguënënäni inte da godönänimpa. Ede Wengonguï Önöwoca nänö pönongaincoo ante idegoidi pönö apënedäni ëñente ente ëwocadïnäni inte wabeca quëwënäni ïñömö tömënäni näni ëadincoo ince idegoidi beyë ante weetë godonguënënäni badïnäni ïnänipa. 
Ïninque botö ïñömö mänincoo tömënäni näni da godönincoo idegoidi weca ente goceboimpa. Godinque botö cöwä adinque, Në ömepodäni inte në wedänique encedänimpa, ante wee ceceboimpa. Ædemö cebo ënäni ate botö mänïñedë ate Epäñabe gocete ante cedinque mïnitö öme wodo tebë godinque mïnitö weca ëñace ponceboimpa. 
Codito pönö waa cedinque da pönongä pöninque botö cöwë tömengä tönö waa pönï botö cequinque mïnitö weca ponceboimpa, ante do ëñëmopa. 
Botö tönïñamïni ëñëedäni. Botö pe pagente baï nanguï ceyömote mïnitö ïñacabo cedinque botö beyë Wengonguï ingante nanguï apëneedäni, ante botö mönö Awënë Itota Codito beyenque äninque ayë Wengonguï Önöwoca në waadete pönengä beyenque äninque mïnitö ïmïnite nanguï ämopa. 
Oodeabe pönënämaï ïnäni ïñömö Pabodo ingante wëne wëne cedämaï incedänimpa, ante botö beyë ante apëneedäni. Ayë, Eedotadëë ïñömö botö gote cebo adinque Wengonguï quïnäni ince botö cedö ate Ao ancedänimpa, ante apëneedäni. 
Mänömaï ï adinque botö, Awënë Wengonguï angä ate botö watapë todinque mïnitö weca pömo ate mönö godongämë guëmäninque wampo pönengëimpa, ämopa. 
Wengonguï në gänë pönengä inte mïnitö tönö godongämë ongöninque pönö cecä ate gänë pönencemïnimpa, ämopa. Mänömaï impa diyë, ante botö, Amëë, ämopa. 
﻿Botö ïïmaï ämopa. Mönö tönïñacä tömengä ëmöwo Pebe mïnitö weca ñöwo ponce cecampa. Tencodea ïñömö Codito ingante näni godongämë pönencabo ïñönänite tömënäni beyë në waa cecä inte ïingä onquiyengä ïñömö waingä pönï ingampa. 
Tömengä nanguï ïnäni beyë wee gompodinque waa cedongä inte botö beyë adobaï nanguï cecantapa. Ïninque ede botö mïnitö ïmïnite ïïmaï ämopa. Wengonguï quïmö ïnömö inte mönö Awënë nempo quëwëñömonte Pebe adocä inte adobaï ingampa, ante adinque mïnitö tömengä ingante waa adinque Ao ante ëedäni. Ayë tömengä quïëmë ëïnente wecä ïñongante mïnitö weetë ede godö ceedäni ämopa. 
Ayë wada Piditida tönö Aquide näna gencaya ïñömö Itota Codito nempo quëwëninque ede botö tönö godongämë ceda ïnapa. Ïninque mïnitö tömëna ïnate, Waa quëwencemïnaimpa, ante botö beyë ante apënemïni ëñëcedaimpa. 
Wadäni botö ïmote wënonce cedäni weyömote tömëna näna wodo wenguinque ede botö ïmote wee cedatapa. Mänömaï cedapa, ante botö tömëna ïnate waa ate pönente apënebopa. Ayë idegoidi ïnämaï ïnäni Codito ingante näni wayömö pönencabo wayömö näni pönencabo adobaï tömänäni Aquideda näna cedïnö ante ëñëninque tömëna ïnate waa ate pönëninque apënedänipa. 
Ayë Itota Codito ingante në pönënäni Aquideda oncönë godongämë pö guiidäni ïnänite, Waa quëwëedäni, ante apënemïni ëñencedänimpa. Botö ëmigo Epëneto botö në waadecä ïñongante mïnitö botö beyë apënedinque, Waa quëwencebiimpa, ante apëneedäni. Atiabe ïñömö Codito ingante wadäni pönënämaï ïñönäni tömengä ïñömö täno pönengantapa. 
Ayë Mäadiya mïnitö beyë nanguï cedingä ïñongante mïnitö weetë tömengä ingante Waa quëwencebiimpa, ante apëneedäni. 
Botö guiidëna Antodönico tönö Ñöniato ïñömö botö tönö godongämë tee mönete wedïna ïnapa. Tömëna ïñömö botö pönënämaï ïñömote wëënëñedë Itota Codito nempo quëwëna ïñönate Codito ince tömëna ïnate da godongacäimpa. Ïninque, Itota Codito nänö në da godongaïna tänoda ïna adinque mïnitö botö beyë ante tömëna ïnate waa apëneedäni. 
Ayë wacä mönö Awënë nempo quëwëninque Ampidiato ingante waadete pönëmo inte ede botö, Waa quëwencebiimpa, ämopa. 
Ayë adobaï Odömäno mönitö tönö godongämë Codito nempo quëwente në cecä ïñongante, Waa quëwencebiimpa, ante botö beyë ante apëneedäni. Botö në waadecä Etaquito ingante adobaï ante apëneedäni. 
Ayë Apede ïñömö Codito nempo quëwëñongante tömengä ebänö cecää, ante adinque Codito tömengä ingante weetë, Waa cebi abopa, angampa. Tömengä ingante botö beyë ante waa apëneedäni. Ayë Aditobodo näni quëwencabo ïnänite adobaï waa apëneedäni. 
Botö guiidengä Edodiyaönö ingante waa apëneedäni. Ayë Näadotito guiidënäni ince ecänö mönö Awënë nempo quëwëna tömënäni ïnänite adobaï, Waa quëwencemïnimpa, äedäni. 
Ayë wada mönö Awënë nempo quëwëna onquiyëna Tidipïna tönö Tidipota ïñömö në nanguï ceda ïnapa. Tömëna ïnate botö beyë ante waa apëneedäni. Ayë wacä onquiyengä mönö në waadecä Pedetida ïñömö tömengä mönö Awënë nempo quëwëninque nanguï cecantapa. Tömengä ingante adobaï, Waa quëwencebiimpa, äedäni. 
Ayë mönö Awënë nänö në apente engaingä Odopo ingante waa apëneedäni. Tömengä badä ince adobaï botö badä baï ïñönante tömënä ïnante botö beyë ante waa apëneedäni. 
Ayë adobaï Atincodito, Pedegonte, Edëme, Patodobato, Edëma tömënäni näni pönencabo tömänäni ïnänite, Waa quëwencemïnimpa, ante apëneedäni. 
Ayë wadäni Pidodogo tönö Oodia, Nëedeo tömengä mengä tönö, Odimpa tönö Wengonguï quïnäni tömänäni ïnänite, Waa quëwencemïnimpa, ante apëneedäni. 
Ede, Waa quëwencemïnimpa, ante mïnicabo ince tömämïni godongämë waa waadete apënecemïnimpa. Codito ingante wayömö näni pönencabo wayömö näni pönencabo tömänäni mïnitö ïmïnite weetë, Waa quëwencemïnimpa, ante änänipa. 
Botö tönïñamïni ëñëedäni. Mïnitö adocabomïni ïñömïnite wadäni ëmëmoncadö ëmëmonca pä cedäni ïnänite cöwä adinque ede Baa äedäni. Doyedë mïnitö ëñënö ante ëñënämaï ïnäni inte tömënäni, Mïnitö tee tëwate baï oda cecemïnimpa, ante cedinque wadö ante ede odömönänipa cemïnii. Tömënäni ïnänite gomö aquënë cemïnii. 
Mänömaï cedäni ïñömö mönö Awënë Codito ingante cedämaï inte nämä näni ceïnënonque ante cedänipa. Tömënäni ante, Mïnitö ïmïnite waa amönipa, ante waa tedete baï tededäni ëñëninque pancadäniya guiquënë, Babe wapiticë impa, ante cöwä adämaï ïnäni inte, Nö impa, ante do pönënänipa. 
Mïnitö cöwë ëñente cemïni ïmïnipa, ante tömänäni do ëñënänipa. Mänömaï beyë botö ïñömö nanguï tobopa. Incete, Quïnö waa cequïï, ante mïnitö edemö ëñencemïnimpa, ante aïnëmopa. Quïnö wëne wëne cequïï, ante ede edemö ëñënämaï inte ede gomö acemïnimpa, ante aïnëmopa. 
Wengonguï, Gänë pönente quëwencemïnimpa, ante në pönö cecä ïñömö ede Tatäna ingante mïnitö önöwa gäänë weentodongä ate mïnitö weetë do pïnä gäwate baï cecemïnimpa. Ñöwo ïñömö mönö Awënë Codito nänö waadete pönö cedö ince entawencemïnimpa, ämopa. 
Botö tönö guëa cedongä Tïmoteo ïñömö mïnitö ïmïnite, Waa quëwencemïnimpa, angampa. Ayë botö guiidënäni Dotio tönö Yatönö adobaï Totipatedo adobaï mïnitö ïmïnite, Waa quëwencemïnimpa, änänipa. 
Ñöwo botö Tedetiyobo ïñömö Pabodo önöneque tedecä ëñëninque ïï cadota ante në yewëmönïmo inte botö adobaï, Waa quëwencemïnimpa, ämopa. 
Gayo adobaï mïnitö ïmïnite, Waa quëwencemïnimpa, angampa. Tömengä oncönë Codito ingante näni pönencabo cöwë godongämë ponte apënedänipa. Ayë tömengä botö ïmote adobaï, Pöe, angä ëñëninque ede botö ñöwo tömengä oncönë owobopa. Ayë ïñömö quëwënäni awënë nänö äinta ëninque adocanque Edaato näni änongä ïñömö tömengä, Tömänäni beyë ebänö cequïï, ante në angä ïñömö tömengä tönö mönö tönïñacä Coadoto adobaï, Waa quëwëedäni, änapa. 
Mönö Awënë Itota Codito mïnitö ïmïnite pönö waadete cececäimpa. Mänömaï impa, ante botö, Amëë, ante ämopa. 
Ñöwo ïñömö Wengonguï ingantedö ante watapë botö apënedö ante ayë Itota Codito ingantedö ante mönö apënedö ante në pönëmïni inte mïnitö tëï pïñente ongoncemïnimpa. Wengonguï eyepë inte mänömaï pönö cececäimpa. Tömengä mänïnö ante ñöwo tece nänö odömönö ante wëënëñedë pedëmämo ïñonte cöwë wantepiyë wë wodonte baï cegacäimpa. 
Ñöwo guiquënë, Codito ebänö cegacäï, ante inguipoga tömäme quëwënäni ëñente wede pönëninque botö ïmote ëñente cecedänimpa, ante cedinque Wengonguï cöwë në Quëwënongä inte do odömongä acëimpa. Tömengä angä ëñëninque tömengä beyë në apënegaïnäni weetë edonque pönï yewëmönäni acëimpa. 
Ïninque Wengonguï nö pönï ëñënongä inte adocanque Wengonguï ingampa, ante adinque mönö, Bitö adobique ñäö baï ëmömi inte ede waa cebi amönipa, ante mönö Itota Codito ëmöwo apënedinque Wengonguï ingante ede cöwë apënecëimpa. Mänömaï impa diyë, ante botö, Amëë, ämopa.
﻿Wengonguï angä ëñëninque Itota Codito botö ïmote aa pedinque da godongä godömo inte botö Pabodobo yewëmömopa. Mönö tönïñacä Totënë tönö guëa apënete ate yewëmömo aedäni. 
Coodinto ïñömö mïnitö Codito ingante mïni godongämë pönencabo ïnömïni inte ëñëedäni. Wengonguï, Botö quïmïni badinque mïnitö Itota Codito nempo quëwëninque teiyë waëmö ëwocate quëwencemïnimpa, ante cedinque äñecä pönïmïni inte mïnitö acemïnimpa, ante yewëmömopa. Ayë adobaï, Mönö Awënë Itota Codito ëmöwo ante në aa pedäni tömäme quëwënäni ince acedänimpa, ante yewëmömopa. Itota Codito ïñömö mönö Awënë ingä ince tömënäni Awënë adocä ingampa. 
Mönö Mempo Wengonguï tönö mönö Awënë Itota Codito godongämë waadete pönö ceda ate mïnitö gänë pönente quëwencemïnimpa, ante botö Totënë tönö ämönapa. 
Wengonguï waadete pönö cecä ate mïnitö Codito Itota nempo quëwëninque tömengä nänö entawënö baï nanguï entawëmïnipa, ante adinque botö mïnitö beyë ante Wengonguï ingante waa ate pönëninque cöwë apënebopa. 
Ede Codito nempo quëwëñömïnite tömengä nänö ate ëñengaïnö ante pönö apënecä ëñëninque mïnitö do entawëmïnipa. Ïninque mänïnö nänö ate ëñengaïnö ante eyepë entawëmïni ïninque mïnitö nö apënemïni bamïnipa. 
Ede mönitö, Itota ïñömö adocä mönö Codito ïnongä ingampa, ante apënemöni ëñëninque mïnitö Ao äninque, Näwangä impa, ante wede pönëninque waa cete quëwëmïni acëimpa. 
Mänïnö beyë, Mönö Awënë Itota Codito eyedënö pöninque edonque pönï a ongonguingä, ante wänö cöninque mïnitö wenteye badämaï incemïnimpa, ante cedinque Wengonguï Önöwoca pönö apënecä ëñëninque mïnitö eyepë inte waa cequïmïni ïmïnipa. 
Mïnitö cöwë ïinque baganca tëï ongonte oda cedämaï incemïnimpa, ante Wengonguï pönö cecä ate mönö Awënë Itota Codito pöñedë mänïñedë ate mïnitö wentamö edö cete entawenguïmïnii. Ede de ampa. 
Wengonguï, Botö Wengä Itota Codito ïñömö mïnitö Awënë ïnongä ingampa. Ïninque mïnitö tömengä nempo quëwëninque tömengä tönö godongämë cete quëwencemïnimpa, ante mïnitö ïmïnite äñete aa pecantapa. Mänömaï ante në aa pecä ïñömö tömengä nänö angaïnö baï ede cöwë në edemö cecä ingampa cemïnii. 
Botö tönïñamïni, botö mönö Awënë Itota Codito ëmöwo apënedinque ïïmaï ante ämo ëñëmaïmïnipa. Mönö pönencabo ïmompa, ante adodö pönëninque mïnitö tömämïni godongämë Ao ante adodonque cedinque näwë godämaï ïedäni. 
Botö tönïñamïni apënebo ëñëedäni. Codoeidi mïnitö ïmïnitedö ante apënedinque, Coodintoidi näni pönencabo ince weetë godö weetë godö tedewënänipa. 
Ante apënedäni ëñëninque botö, Ïïmaï impa, ante apënebo ëñëedäni. Pancamïniya, “Mönitö Pabodo nänö në ëmïñëmöni ïmönipa,” ante cemïnipa. Pancamïniya guiquënë, “Apodo nänö në ëmïñëmöni ïmönipa,” ante cemïnipa. Pancamïniya guiquënë, “Pegodo nänö në ëmïñëmöni ïmönipa,” ante cemïnipa. Ayë weetë pancamïniya guiquënë, “Codito nänö në ëmïñëmöni ïmönipa,” ante cemïnipa. Mänömaïnö ante mïnitö wadö wadö ante tedewëmïni awedö. 
Ïñempa Codito nämä ince ante dice wadö wadö ante apënecantawogaa. Incete Codito nempo quëwëmïni inte mïnitö, Pabodo ëmïñëmöni ïmönipa, ämïni. Apodo ëmïñëmöni ïmönipa, ämïni. Pegodo ëmïñëmöni ïmönipa, ämïni. Ayë botö Pabodobo ïñömote wadäni awë ñenquedïmë gönöninque mïnitö beyë wënönäni dice wentawogaa. Ayë botö Pabodobo ëmöwo apënedinque mïnitö dice epënë guiimïnitawogaa. 
Botö mïnicabo weca quëwëninque Codipo tönö Gayo ïnate mänïnaque ïnate epënë guidömo guiidatapa, ante pönëninque waa tobopa. 
Mänömaï ï adinque mïnitö, Pabodo ëmöwo apënedinque epënë guiitamönipa, ante edö cete anguïmïnii, ante tobopa. 
Æ, tece pönëmopa. Etepänäidi ïnänite adobaï guidömo guiidänitapa. Wadäni ïnänite wabänö guidömoï, ante wïï pönëmopa. 
Ede Codito, Bitö epënë guidömi guiicedänimpa, ante botö ïmote änämaï ingacäimpa. Weetë, Tëï pïñënongä inte Codito mönö wedö ante teëmë mongente ñenquedïmë wengä beyenque mönö quëwengëimpa, ante apënebi ëñencedänimpa. Ayë, Mänïne ante wadäni, Önonque impa, ante änämaï incedänimpa, ante wee cedinque bitö waodänique näni nanguï ëñente apënedö ante apënedämaï incebiimpa. Weetë, Codito ingantedö ante watapë apënebi ëñencedänimpa, äninque Codito botö ïmote da godongä gobo ïmopa. 
Itota ingante näni timpogaïwë ante apënemöni adinque në wenguïnäni guiquënë, Mänïwë ante apënete wedänitedö abi, ante badete todänipa. Codito engä beyenque në quëwëmöni guiquënë, Codito mänïwäa wengä beyenque Wengonguï tëï pïñente pönö cecampa, ante wede pönente apënemönipa. 
Ede Wengonguï, Ïïmaï ceceboimpa, angampa, ante yewëmonte ongompa. “Në adäni önonquedö ante ëñënänipa, ante botö nanguï näni ëñënö ante wido ceceboimpa. Në nämä mä pönente ëñënäni guiquënë önonque ëñënänipa, ante botö nämä näni ëñënö ante Baa anceboimpa,” ante Wengonguï cecampa, ante yewëmongatimpa. 
Mänömaï cedinque Wengonguï, Inguipogaque quëwënäni näni nanguï ëñënö ince önonque impa, ante ëñenguënë quëwëmïni, ante do odömongampa. Ïninque adocanque ingante, Nanguï ëñëmipa, ante Wengonguï dice anguingäa. Dodäni näni wee angaïnö ante në nö odömömi ïmipa, ante Wengonguï dice anguingäa. Nämä mä pönëninque në nö apënebi ïmipa, ante Wengonguï dice anguingäa. Ede de ampa. 
Ede, Inguipogaque quëwënäni ocaidë nanguï ëñënäni ince önonque näni ëñënö beyenque botö ïmote edö cete ate baï pönenguïnänii, ante Wengonguï në nö ëñënongä inte cecampa. Codito nänö cegaïnö ante apënemöni adinque ïïnäni ïñömö, Önonque tedewënänitedö abi, ante badete todänipa. Ïñempa Codito nänö cegaïnö ante badete näni todö beyenque mïnitö weetë në wede pönëmïni inte quëwencemïnimpa, ante Wengonguï nöingä pönëninque pönö cecampa. 
Oodeoidi, Öönedë näni mä ceï baï bamönengë cemïni ate ëñëmaïmönipa, ante änewënänipa. Guidiegoidi guiquënë, Nämä mä pönëninque ëñëmaïmönipa, ante cedänipa. 
Mönitö guiquënë, Codito ingante awënëmë timpote wënönäni wengacäimpa, ante mänïnonque ante apënemöni ëñëmïnipa. Mänömaïnö ante apënemöni ëñëninque oodeoidi guiquënë Baa ante tee tëwate baï oda cedänipa. Guidiegoidi guiquënë mänïne ante ëñëninque badete todänipa. 
Mönitö oodeomöni ïñömönite mïnitö guidiegomïni ïñömïnite edänimë ïnänite Wengonguï apente engä ingaïmö inte mönö ïñömö ede ïïmaï ante pönëmompa. Wengonguï nänö nö ëñënö ince Codito encacampa, Wengonguï nänö tëï pïñënö ince Codito entawengampa, ante do ede ëñente pönëmompa. 
Wengonguï önonque ante cecampa, ante pönëwëmïnitawoo. Mönö waocabo nanguï ëñëmö ïmompa, ante pönëmïnitawoo. Ïñempa, Nanguï ëñëmö, ante tedewëmö ince önonque wedämö inte cemompa. Weetë Wengonguï guiquënë önonque cete baï cecä ince godömenque gomonga nanguï ëñengä inte cecampa. Ayë, Wengonguï aquïingä inte cecampa, ante pönëmïnitawoo. Ïñempa mönö waocabo tëï pïñëmö ïmompa, ante tedewëmö ince mönö önonque aquïïmö inte cemompa. Weetë Wengonguï guiquënë në önonque cete baï cecä ince godömenque gomonga tëï pïñënongä inte cecampa. 
Ïñänäni, ebänö ïñömïnite Wengonguï aa pecantapa, ante pönëedäni. Tömämïni dice nanguï ëñëmïni ingamïniyaa. Inguipogaque quëwënäni nanguï näni encadö baï mïnitö tömämïni dice adobaï nanguï encamïni ingamïniyaa. Tömämïni dice nanguï tëï pïñëmïni ingamïniyaa. Awënëidi pëingä nänö awënë baquinque ëñacä baï mïnitö tömämïni dice adobaï awënë baquinque ëñamïniyaa. Mänömaï ïñömïnite Wengonguï dice aa pecantawogaa. Incete adocanque adocanque mänömaï ïñömïnite Wengonguï aa pegacäimpa. 
Weetë, Në nanguï ëñënäni ince guïñente wecedänimpa, ante cedinque Wengonguï ïïmaï cegacäimpa. Inguipoga quëwënäni ïnänite cöwä adinque në önonque ceï baï cedäni ïnänite apente engacäimpa. Ayë, Në tëï pïñënäni ince guïñente wecedänimpa, ante cedinque Wengonguï inguipoga në wentete cedäni ïnänite apente engacäimpa. Ïninque tömengä mänömaï cecä ate waa cedänipa, ante adinque në tëï pïñënäni weetë guïñente wedänipa. 
Wengonguï inguipoga quëwënäni näni waa pönï mäincoo ëwente baï bacëimpa, ante cedinque, Inguipoga pancacooga wïwa incoo impa, ante adinque mänincooque ëninque waa cegacäimpa. Ayë, Önoncooque impa, ante mönö änoncoo adinque tömengä ingante do ëninque nö cegacäimpa. Ayë, De ampa, mönö änoncoo ince do adinque Wengonguï mänincoo ëninque nanguï cegacäimpa. 
Ïninque Wengonguï weca ongöninque waocä adocanque ince, Waëmö ïmopa, ante edö cete anguingää. 
Wengonguï pönö engä beyenque mïnitö Codito Itota nempo quëwëmïnipa. Wengonguï Codito Itota ingante da pönongä ëninque mönö Codito nänö ëñënö baï ente entawëmompa. Tömengä nempo quëwëninque mönö tömengä nänö nö cete quëwënö baï adobaï ente entawëmompa. Ayë tömengä teiyë waëmö nänö ëwocadö adobaï pönongä ëninque teiyë waëmö ëwocate quëwëmompa. Ayë Codito engä beyenque mönö abe tawente gote baï quëwëmompa. 
Ïninque Wengonguï beyë näni yewëmongaïnö baï ïïmaï ante bacëimpa. “Waocä, botö nanguï waëmö pönï ïmopa, ante nämä waa ate apëneïnente wedongä ïñömö tömengä weetë, Mönö Awënë adocanque waëmö pönï ingampa, ante apënecä ïninque waa cebaingampa.” 
﻿Ïñänäni botö mïnitö weca apënecete ante mä pöninque në nanguï ëñënäni näni waa ëñënö baï ëñënämaï ïmo inte baï pontabopa. Waodäni näni waa tede baï tededämaï ïmo ince pontabopa. Weetë, Wengonguï näwangä waa pönï cegacäimpa, ante mänïnonque ante apënecete ante pontabopa. 
Itota Codito ingante do adïmo inte botö, Tömenganque nänö cegaïnonque ante ëñente baï cedinque botö coodintoidi weca gote apënebote, ante godämaï ïñedë do änömoimpa. Ïninque, Wadö näni nanguï ëñënö ante ëñënämaï inte baï cedinque botö, Itota Codito ingante awäa timpodäni wengacäimpa, ante mänïnonque ante ëñente baï gote apënebote, ante pönëninque mïnitö weca pontabopa. 
Ayë botö aquïïmo pönï ïnömo inte mïnitö weca pöninque, Ædö cete apënequïmoo, ante guïñënete wedinque nanguï do do wäate pömo amïnitapa. 
Pöninque botö, Mänömaï impa, ante dice tömëmo nanguï ëñënö ante tedetabogaa. Wengonguï beyë apënebo ëñëedäni, ante änïmo ince botö dice waa pönï tedete baï apënetabogaa. Weetë Wengonguï Önöwoca tönö ääwocaque baï ëwocadinque botö tömengä nänö tëï pïñënö beyenque apënebo amïnitapa. 
Mänömaï cedinque botö, Waomö mönö nanguï ëñënö beyenque ante wïï pönencemïnimpa. Weetë Wengonguï nänö tëï pïñënö beyenque wede pönëmïni bacemïnimpa, ante cecete ante mänömaï ponte apënetabopa. 
Weetë edemö pönënäni ëmëwo pete baï ïñönänite mönitö tömënäni weca ongöninque möni nanguï ëñënïnö ante apënemönipa. Incete ñöwodäni nämä näni ëñënö ante apënedämaï ïmönipa. Ayë ïmeca awënëidi näni de goquincabo tömënäni näni ëñënö ante apënedämaï ïmönipa. 
Weetë Wengonguï awëmö ïñonte nänö ëñengaïnö ante apënemönipa. Tömengä ïñömö, Botö nanguï ëñënömo inte pönö cebo beyenque botö në apente ënänique ñäö apäite baï entawencedänimpa, ante inguipoga de äñedë wëënëñedë pönï ince mönö ïmonte ante pönö cegacäimpa. Incete, Mänömaï ceceboimpa, ante tömengä nänö ëñënö ante wadäni ëñënämaï incedänimpa, ante wee cedinque wë wodonte baï cedinque tömengä nänö ëñengaïnö ante ñöwo ganca awëmö ïñömö entawënongäimpa. Ñöwo ïñömö tömengä awëmö nänö ëñengaïnö ante tece apënecä ëñënïmöni inte mönitö weetë mänïnö ante ñöwo apënemönipa. 
Inguipoga awënëidi guiquënë Wengonguï nänö wë wodonte ëñengaïnö ante dice ëñënäniyaa. Ede mänïnö ante ëñente baï tömënäni mönö Awënë ñäö baï entawënongä ïñongante awäa timpote wënönämaï incedönänimpa. 
Weetë ïïmaï ante yewëmongatimpa. “Botö ïmote në waadete pönënäni ïñömö watapë quëwencedänimpa, ante Wengonguï do pönö badongacäimpa. Mänïnö nänö pönö cegaïnö ante waocä dice acäa. Mänïnö ante dice ëñengäa. Ede waocä nämanque mä pönëninque dice ëñengäa,” ante näni yewëmongaï baï ïinque bacëimpa, ante mönitö apënemönipa. 
Wengonguï Önöwoca guiquënë tömää cöwä adinque Wengonguï awëmö nänö pönö badongaïnö ante edonque adinque do ëñengampa. Ïninque mönonga pö guiidinque tömengä mönö ïmonte edonque odömongä ëñëmompa. 
Ede mönö waocabo ince, Adocanque önöwënenque pönëë cöñongante wacä, Æbänö ante pönëë congää, ante edö cete ëñenguingää. Ede në pönëë congä guiquënë, Botö ebänö ante pönëë cömoo, ante tömengä adocanque önöwënenque pönente ëñengampa. Wengonguï adobaï ingampa. Wengonguï ebänö ante awëmö pönëë congää, ante waocä edö cete ëñenguingää. Wengonguï ebänö ante pönëë congää, ante tömengä Önöwoca adocanque ëñëñongä wadäni ëñënämaï ïnänipa. 
Wengonguï ïñömö, Botö ebänö pönömo ëmïnii, ante edonque acemïnimpa, ante cedinque tömengä Önöwoca ingante da pönongä ente ëwocate amompa. Ïninque inguipogaque quëwënäni näni pönënö baï entawënämaï ïnömö inte mönö Wengonguï tömengä Önöwoca tönö ääwocaque baï ëwocamö inte do ëñëmompa. 
Mönitö ïñömö, Wengonguï mänömaï pönö cecampa, ante odömoncete ante mä pönente möni ëñënö ante apënedämaï ïmönipa. Weetë Wengonguï Önöwoca pönö odömonte apënecä ëñente ëwocadinque tömengä nänö odömönö möni ëñënö ante apënemönipa. Ede Wengonguï Önöwoca nänö pönënö ante ëñencete ante Wengonguï Önöwocaque nänö apënede ante apënete ëñente ëwocacëimpa, ante pönëninque mönitö mänïneque ante apënemönipa. 
Ede, Wengonguï Önöwoca nänö pönënö ebänö ï, ante tömengä Önöwoca tönö ääwocaque baï në ëwocadänique pönente ëñënänipa. Ïninque në ömewocacä baï ingä guiquënë tömengä edö cete edonque ëñenguingää. Ede oda cecampa. Mänïnö ante apënemöni ëñëninque tömengä, Önonquedö ante apënete wecantedö abi, ante badete todinque ede, Baa angampa. 
Wengonguï Önöwoca tönö ääwocaque baï në ëwocacä guiquënë, Tömää ebänö ï, ante cöwä adinque edonque pönï ëñengampa. Weetë ede, Tömengä ebänö ëwocacää, ante wadäni cöwä adäni incete edö cete apente anguïnänii. 
Ayë, “Wengonguï Awënë ebänö nanguï ëñente pönengää, ante ecänö ëñenguingää. Ede Wengonguï ingante godömenque odömönänipa diyë ëñente baquingää,” ante yewëmongatimpa. Mönö guiquënë Codito ëñente nänö pönënö ante entawëmompa. 
﻿Ïñänäni ëñëedäni. Codito Önöwoca tönö në edemö ëwocadäni ïnänite botö Wengonguï Önöwoca nänö apënedö ante do apënebopa. Mïnitö guiquënë mempoga ëñamïni inte Codito nempo quëwëmïni ince tece ëñadäni baï pedämaï ïnömïni inte mïnitö inguipogaque ante pönëmïni awedö. Mänömaï beyë botö adobaïnö ante edö cete mïnitö ïmïnite apënequïmoo. 
Ede tece ëñadäni ïñömö tëëmö mönö cenguï capo capo cënämaï ïnänipa. Mïnitö ïñömö tömënäni baï adobaï ïmïni inte Wengonguï Önöwoca nänö apënedö ante edö cete ëñenguïmïnii. Ïninque tece ëñadingä ingante goömë di godönete baï cedinque botö mïnitö ïmïnite apënedinque adodeque adodeque apënebo ëñëmïnitapa. Ïñempa ñöwo ganca tece ëñadäni baï ïnömïni inte mïnitö eiquedö ëñenguïmïnii. 
Ede cöwë inguipogaque ante pönëmïni inte pancamïniya, Wacä gomonga cecampa, ante pïinte wemïnipa. Pancamïniya guiquënë weetë godö weetë godö pïinte änewëmïnipa. Mänömaï cete quëwëninque mïnitö ömewocadäni baï ïmïni inte inguipogaque ante pönente quëwëmïni abopa. 
Ede ïïmaï ante tedewëmïnipa. Adocanque, “Botö Pabodo nänö në ëmïñëmo ïmopa,” ante cecampa. Wacä, “Botö guiquënë Apodo nänö në ëmïñëmo ïmopa,” ante cecampa. Mänömaïnö ante mïnitö ömewocamïni inte baï cemïni awedö. 
Ïñempa, Apodo ecänö ingää, ante pönëmïni. Pabodo ecänö ingää, ante pönëmïni. Ede botö mönö Awënë nänö pönö anganca tömengä ingante në cebo bagaboimpa. Apodo adobaï mönö Awënë nänö pönö anganca Awënë ingante në cecä bagacäimpa. Ïninque tömengä beyë në cemönaque ïmöna inte mönatö mïnitö ïmïnite apënemöna ëñente pönëmïnitapa. 
Tömëmö minte baï cedinque botö mä apënebo ate mïnitö tece ëñëmïnitapa. Apodo guiquënë, Cöñe bate pecëimpa, ante epë gao caadäni baï cedinque mïnitö ïmïnite godömenque nanguï odömonte apënecä ëñëmïnitapa. Incete mönatö apënemöna beyenque edö cete tä bocate baï pewocaquïmïnii. Wengonguï adocanque në apënecä beyenque mïnitö tä bocate baï pewocate ëwocamïnipa. 
Ïninque minte baï në apënebo inte botö tönö Apodo epë gao cete baï në odömonte apënecä tönö mönatö ïñömö önömönaque ïmönapa. Wengonguï tömenganque, Pee, ante në änongä ingampa. Tömengä adocanque angä beyenque pemïnitapa. 
Botö në apënebo tönö Apodo në odömonte apënecä tönö mönatö, Pecëimpa, ante äanque baï Wengonguï beyenque cemönapa. Ïninque botö në apënebo ïñömote tömengä në odömonte apënecä ïñongante Wengonguï ïñömö, Mïnatö apënegaïnö beyë ëeda, ante eyepë pönï pönongä encemönaimpa. 
Mönatö ïñömö Wengonguï tönö godongämë cemöni inte möni në cecabo ïmönipa. Mïnitö guiquënë Wengonguï quïmïni ïnömïni inte tömengä gönea baï pewocamïni ïmïnipa. Ayë adobaï tömengä nänö mënöincö baï ïmïnipa. 
Në ëñente mënongä ïñömö, Wënömëneca ïnö mënongëimpa, ante cedinque dicacoo cö cö cecampa. Botö ïñömö Wengonguï waadete pönö cecä ate në ëñente mënongä baï adobaï bagaïmo inte botö mïnitö weca mä ponte apënebo ëñëmïnitapa. Ñöwo guiquënë botö mänömaï cö cete baï mä apënebo ëñëmïni ate wadäni ponte botö cö cedincaa wënömëneca mënonte baï cedinque godömenque odömonte apënedäni ëñëmïnipa. Ïninque ede ecänö mänincaa mënonte baï odömöna tömengä töingä mënonte baï nö ëñente odömonte apënequënengä ingampa. 
Waodäni, Dica adocaa wënömëneca ïnö mënongëimpa, ante täno näni cö cedinca baï Itota Codito adocanque Tänocä ingampa. Ïninque, Wacä tänocä ingampa, ante baï cedinque mïnitö edö cete wacä mïñë gomïnii. Ïñempa, Dica wacaa wënömëneca ïnö mënonte baï babaimpa. 
Ayë tänoca näni gö cedinca baï Itota Codito Tänocä ïñongante mönitö, Mänincaa adocaa wënömëneca mënongëimpa, ante baï cedinque odömonte apënemönipa. Në mënönäni ïñömö oodo ëninque padata ëninque dica näni waa pönï adinca ëninque, Quincamë ëwënämaï inguinca, ante ëninque tömënäni näni mënönö baï cedinque pancamöniya nö pönï odömonte apënemöni ate mönitö apënedö wido cedämaï ingëimpa. Wadäni guiquënë awë ëninque gaguïmë amïmö ï ëninque ayawäa amïwë ëninque quincoomë ëwenguincoo ëninque godö mënönäni baï cedinque tömënäni önonque odömonte baï apënedänipa. 
Ede Wengonguï nänö apente anguïöne ïinque ba ate gonga näni angä nanguï becocëimpa. Mänïñedë ate ede, Mönitö ebänö ñöwo odömonte apënemönii, ante ñäö gongë edonque acëimpa. Wengonguï mänïñedë mönitö apënedö apente ancete ante cedinque në tante baï cecä ate pancadea ëmëwo monte göne ate pancadea ongö encecäimpa. 
Ïninque, Æcänö mënongaincö monte gönämaï ï, ante adinque Wengonguï eyepë pönongä ëninque në mënongaingä weetë watapë quëwencecäimpa. 
Wacä guiquënë tömengä nänö mënongaincö do monte gö adinque Wengonguï mänincö në mënongaingä ingante pönönämaï incecäimpa. Incete mäningä waocä gonga becoyömö wodii tao wïnongä baï ömepocä weyongante Wengonguï engä beyenque tömenganque quëwencecäimpa. 
Mïnitö ïñömö, Wengonguï Önöwoca ingante do ëninque tömengä ingante ëwocamompa, ante ëñënämaï ïmïnitawo. Wengonguï teiyë waëmö oncö baï mönö baö ëñamompa, ante ëñënämaï inte baï cemïni awedö. 
Wengonguï oncö teiyë waëmö oncö ï ïñonte waocä be tate wido cecä adinque Wengonguï näëmë tömengä ingante ede ömëe ëwencecäimpa. Ayë adobaï Wengonguï teiyë waëmö oncö baï baö ëñayömïnite waocä wapiticë odömonte apënecä beyë mïni godongämë apënedincabo ince oda cete näwë gomïni adinque në wapiticë apënecä ingante Wengonguï adobaï wido cececäimpa. 
Mïnitö, Ñöwodäni näni ëñënö ante do nanguï ëñëmönipa, ante pönëmïnitawoo. Ïñempa mänömaïnö ante mïnitö nämä babe pönëwëninque apënemïni awedö. Në nö ëñëmïni bacete ante mïnitö ñöwodäni näni nanguï ëñëwënö ante wido cedinque ömecamïni badinque në ëñëmïni bacemïnimpa. 
Inguipogaque quëwënäni nanguï ëñënäni incete Wengonguï, Önonquedö ante ëñëmïni awedö, angampa. Ede Wengonguï beyë apënedinque ïïmaï ante yewëmongadänimpa. “Ömë nämä nänö ñönömë ince waocä näëmë wïni wïni dawacä baï në nanguï ëñënäni adobaï nämä näni ëñënö beyenque näëmë oda cedänipa, ante cebopa,” Wengonguï angampa. 
Ayë adobaï, “Në ëñënäni ïñömö tömënäni näni nanguï ëñente pönënö ince idiquibë impa, ante ede mönö Awënë do ëñengampa,” ante yewëmonte ongompa. 
Ïninque, Botö waocä adocanque nänö në ëmïñëmo inte tobopa, ante änämaï incemïnimpa. Ïñempa mönitö waomïni inte tömämöni mïnitö beyë ante cete quëwëmönipa. 
Botö Pabodobo ïnömo ince Apodo ingä ince Pegodo ingä ince mïnitö beyë ante cete tömämöni quëwëmönipa. Inguipo ince inguipoga ongoncoo ince mïnitö beyë ongompa. Mönö quëwëmämo ince mönö wenguïmämo ince mïnitö beyë ongompa. Ñöwopämo ince mïïmämo ïincayë ponguïmämo ince quincoomë ince ede mïnitö beyë tömancoo ongompa. 
Ayë mïnitö weetë Codito beyenque quëwëmïni ïmïnipa. Codito weetë Wengonguï beyenque quëwengä ingampa, ante ämo ëñëmaïmïnipa. 
﻿Ïninque mönatö Pabodobo tönö Apodo ïñömönate mïnitö ïïmaï ante ëñenguënëmïni ïmïnipa. Codito tönö godongämë cedinque tömengä beyë ante Pabodo tönö Apodo në ceda ïnapa. Ayë godömenque, Wengonguï tömengä nänö awëmö ëñengaïnö ante pönö apënecä ëñëna inte tömëna mänïnö ante në apëneda ïnapa, ante ëñenguënëmïni ïmïnipa. 
Ïninque Awënë Wengonguï ïïmaï angampa. Botö waocä ingante quïëmë pönö cebo ëninque tömengä botö pönönonque entawëninque nö pönente edemö aaquënengä ingampa, ante Wengonguï cöwä adinque, Æbänö botö beyë wee aabii, ante apente angampa. 
Ïninque mïnitö, Pabodo ebänö cecää, ante apente ancete ante cöwä amïni incete botö wedämaï ïmaïmopa. Në apente näni änoncabo ince botö ïmote adobaï cöwä adinque apente änäni ëñëninque botö wedämaï ïmaïmopa. Tömëmo ince, Æbänö botö cöwë wede pönente cebo ïmoo, ante edö cete nämä anguïmoo. 
Botö, Tömëmo wëne wëne cedämaï ïnömo ïmopa, ante pönëmopa. Incete, Wentamö mongënämaï ïmopa, ante edö cete botö nämä anguïmoo. Mönö Awënë adocanque botö ïmote në apente angä ingampa. 
Mänïnö beyë mïnitö, Ïinque bayedë tömää apente angëimpa, ante mönö Awënë ponganca ee adinque apente änämaï ïedäni. Tömengä ïñömö waomö mönö awëmö cegaïnö ante, Edonque pönï acëimpa, ante ñäö ïñömö mäo odömoncecäimpa. Ayë, Æbänö ceceboimpa, ante mönö önöwënenque pönengaïnö ince edonque odömongä gongë näwë acëimpa. Ayë, Adocanque ebänö waa cegacäï, ante, Wacä ebänö waa cegacäï, ante watapë apënedinque tömämö mönö cegaïnö ante Wengonguï pönö apënecä ëñente mönö tocëimpa. 
Ïñänäni ëñëedäni. Waocä adocanque ingante, Waingä ingampa, äninque wacä ingante wïï pïincemïnimpa, ante yewëmongatimpa. Ïninque botö mïnitö beyë ante, Mönatö ebänö cemöna, ante yewëmontabopa. Mïnitö, Apodo tönö Pabodo ebänö ceda ïnaa, ante pönëninque Wengonguï beyë näni yewëmongaïnonque ante mänïnonque ëñente cedinque godömenque cedämaï incemïnimpa, ante cetabopa. 
Ïñempa tömämö önömonque ïñömonte Wengonguï, Bitö gomonga waëmömi pönï ïmipa, ante dice apente angantawogaa. Bitö entawënö ïñömö tömëmi ocaidë mä bitö pönënö beyenque dice entawëmitawogaa. Mönö Codito adocanque ede pönö apënecä ëñente në ente entawëmi ïnömi inte bitö, Tömëmoque nämä beyenque entawëmopa, ante edö cete änewëmii. 
Mïnitö, Eyepë pönï do entawëmönipa, ante baï cemïni awedö. Mïnitö waa quëwenguinque ante do eyepë ente baï cemïni awedö. Ede Pabodoidi mönitö beyë cedämaï ïñönänite tömëmöni nämä beyenque awënë odeyemöni bamönipa, ante cete baï cemïni awedö. Ïñempa mïnitö näwangä awënë odeyemïni bamïni baï mönitö adobaï awënë odeyemöni badinque nanguï tocedömönimpa. 
Weetë Itota nänö në da godongaincabo ïñömönite Wengonguï ince, Yemïñë pönï gote näni wenguinque godänitedö amïni, ante badete tote baï odömongä awedö. Mänömaï cecä adinque waodäni ince anquedoidi ince Wengonguï nänö në badongaïnäni tömänäni mönitö ïmönite adinque badete todänipa, ante awedö. 
Ede mïnitö adobaï cedinque ïïmaï pïïmïni wemönipa. Mönitö Codito beyë ceyömönite mïnitö, Ocai ömecamïni inte cemïnipa, ante pönëmïnitawoo. Weetë nämanque ante pönëninque, Codito nempo quëwëninque mönitö ocai encamöni inte nanguï ëñëmönipa, ante tedewëmïni awedö. Ayë, Pabodoidi aquïï pönï ïñönänite mönitö weetë tëëmö pïñëmöni ïmönipa, ante pönëmïni awedö. Wadäni adobaï mïnitö ïmïnite ante apënedinque, Waïmïni pönï ïmïnipa, äninque mönitö ïmönite ante weetë, Önömïnique ïmïnipa, ante pïïnänipa. 
Ayë mönitö ñöwo ganca cenguï cënämaï inte gue ënente awedö. Tepë bedämaï inte gëwente awedö. Weocoo wää tëincoo mongente awedö. Ayë tei tei pänäni caate wemönipa. Ayë oncö ömaamöni inte 
mönitö önompoca nanguï cedinque ente quëwëmönipa. Wëne wëne ïmïnipa, ante pïïnäni wedinque mönitö weetë, Mïnitö ïmïnite Wengonguï pönö waadete cececäimpa, ante cemönipa. Ayë togente pänäni ate wedinque mönitö weetë pïïnämaï piyënë cemönipa. 
Mönitö ïmönite ante apënedinque, Wïwa cedänipa töö, ante babe änäni ëñente wedinque mönitö weetë waadete apënemönipa. Ede, Ëwëmöïmë gadonguïmë baï ïmïnipa. Ömepocoo wido cequincoo baï ïmïnipa töö, ante pïïninque inguipogaque quëwënäni ïñömö mönitö ïmönite ñöwo ganca cöwë wido cedäni wedömöni ïmönipa. 
Mönitö beyë cedinque Pabodoidi wewente quëwënänipa, ante adinque mïnitö weetë guingo imonte wecemïnimpa, ante botö dice mänömaïnö ante yewëmömogaa. Weetë botö wëmïni baï ïñömïnite botö, Mänömaï cedinque mïni wequinque impa, ante wee yewëmömopa. 
Mïnitö ïmïnite në aadäni ïñömö diete mïido ganca mänimpodäni ïñönänite mönitö mïnitö mempoidi baï ïmöni guiquënë mëmöniya pönï ïmönipa. Ede, Itota Codito nempo quëwëninque botö, Itota Codito pönö cecä beyenque mönö watapë quëwengëimpa, ante apënebo ëñëmïnitapa. Mänömaïnö ante apënebo ëñëninque mïnitö mempoga ëñamïni ate botö mïnitö mempo baï bagaboimpa. 
Mänömaï beyë botö mïnitö ïmïnite waadete apënedinque, Botö mempobo cedö baï mïnitö adobaï cecemïnimpa, ante nanguï ämopa. 
Botö tömäme godinque wayömö Codito ingante näni godongämë pönencabo weca wayömö näni pönencabo weca go guiidinque ïïmaï ante apënebopa. Mönö Itota nempo quëwëninque nö ëñëninque waa cete quëwengëimpa, ante odömonte apënebopa. Mänömaïnö ante botö odömonte apënedö baï botö tömëmo adodö ëñente quëwëmo abaimpa. Ïninque mïnitö, Pabodo mänömaï quëwengampa, ante ëñencemïnimpa, ante botö në waadecä Tïmoteo ingante da godömo mïnitö weca ponte apënececäimpa. Tömengä ïñömö botö wengä baï ïnongä inte Codito nempo quëwëninque cöwë nö pönente cecä ingampa. Tömengä mïnitö weca ponte apënedinque, Pabodo nänö odömonte apënedö baï tömengä nämä adodonque ante cöwë ëñente quëwengampa, ante apënecä ëñëninque adodö ante pönencemïnimpa. 
Pancamïniya, Pabodo wïï pongä awedö, ante, Tömëmönique weetë në ämöni incemönimpa, ante botö ïmote pïinte tedewëmïnipa. 
Incete mönö Awënë Ao angä ate botö oo ponceboimpa. Ponte adinque botö, Tömëmönique në ämöni incemönimpa, ante në tedewëmïni ebänö tedewëmïnii, ante änämaï inceboimpa. Weetë adomïni mïni tëï pïñënö ante cöwä adinque apente anceboimpa. 
Wengonguï Awënë Odeye nempo në quëwëmö ïñömö wïï önonque mönö tedequïnö beyenque quëwëmompa. Weetë ede tëï pïñente mönö quëwenguïnö ante mönö tömengä nempo quëwëmompa. 
Mïnitö ebänö cemïni ate mïnitö weca ponguïmo. Ede mïni cedïnö adinque botö panguënëmo inguïmo, ämïnitawo. Weetë waadete pönëninque edemö cequënëmo inguïmo, ämïnitawo. 
﻿Ede, Në wïwa towengä ince coodintoidi näni pönencabo tönö godongämë ongongampa, ante tededäni ëñentamönipa. Mïnitö weca ongongä adocanque tömengä wempo nänöogengä ince manguïwengampa töö. Ïñempa Wengonguï ingante në ëñënämaï ïnäni ince mänömaï wëne wëne cedämaï ïñönäni mïnitö weca ongonganque do cecä apa cemïnii. 
Në wïwa towengä tönö godongämë ongömïni incete mïnitö, Tömëmönique waa cemöni ïmönipa, ante tedewëmïni awedö. Incete Ca ca wemïni baï waa incedönimpa. Në wïwa cecä ingante, Mönitö weca ongönämaï gobäwe, ante da godömïni gocä baï waa incedönimpa. 
Botö guiquënë nänënë quëwëmo incete mïnitö weca owote baï önöwënenque pönëmo ïmopa. Ïninque mïnitö weca owote baï botö në wïwa cecä ingante do apente ämopa. 
Mïnitö Awënë Itota ëmöwo apënedinque godongämë pöñömïni botö nänënë quëwëmo incete adoyömö owote baï pönenceboimpa. Ayë Awënë Itota tëï pïñënongä inte mïnitö tönö adoyömö ongoncecäimpa. Ïninque mïnitö ïïmaï ceedäni. 
Awënë nänö ponguïöne ïñedë në wïwa cedongä tömengä önöwoca quëwencecäimpa, ante ïïmaï ceedäni. Tömengä nänö wïwa ëñayö ëwente bacëimpa, ante cedinque mïnitö tömengä ingante Tatäna nempo pede godömïni encecäimpa. 
Mïnitö, Waa ïmöni ïmönipa, ante tededinque wïwa tedewëmïnipa töö. Ede dodäni näni yewëmongaïnö ante adämaï inte baï tedewëmïnipa. “Päö tömäo yede empoquinque wedenque da wënäni” baï mïnitö adobaï adocanque wïwa cecä ingante mïni oda cequinque ee amïni ongongampa. 
Mïni pönencabo waëmö pönï mïni entawenguinque päö yede empoquï wido cete baï cedinque në wïwa cedongä ingante da tadömïni gocecäimpa. Ede mönö Codito ïñömö wïwa mönö cedïnö ante ñä mënongacete ante nämä wepë godongacäimpa. Ede dodäni, Në wënonguënengä wënönämaï inte wodo penta gocecäimpa, ante, Patowa, ante codotedo näni në wënongaingä baï mönö Codito ïñömö adobaï ïnongä inte wengacäimpa. 
Ïninque mönö päö yede empoquï ömemö ï cente baï cedinque wïwa mönö cedö ante wido cedinque mönö pïinte cedämaï inte waa cete quëwengëimpa. Ayë ëëmë watapë bete baï cedinque, Quïnö näwangä pönï ï, ante Ao ante ëninque mönö nö pönente quëwengëimpa. 
Në wïwa towënäni tönö godongämë cedämaï ïedäni, ante botö cadota ante do yewëmömo amïnitawo. 
Mänömaïnö ante yewëmöninque botö, Inguipogaque quëwënäni tönö godongämë cedämaï ïedäni, ante dice antabogaa. Ïñempa wïwa towënänique, wacä quï në ëïnente wedänique, wacä quï në ö ënänique inguipoga quëwënänipa. Ayë, Wengonguï impa, ante badöninque në ede weente quëwënänique mänimpodänique inguipoga quëwënänipa. Ïninque edö cete tömënäni weca cedämaï inguïï. Ede inguipo ëmö cete gote baï tömënäni weca ongönämaï inguïï. 
Weetë mänïnö ante yewëmöninque botö, Mïni pönencabo ince adocanque wïwa cecä adinque mïnitö tömengä tönö godongämë cedämaï ïedäni, ante wee ämopa. Ede, Në pönengä ince wïwa towengantawo. Në pönengä ince wacä quï ëïnente wecantawo. Wengonguï impa, ante badonte në pönengä ede weengantawo. Wacä ingante, Wëne wëne ïmipa, ante angantawo. Tï nämë bete në pönengä ince quidi quidi dowengantawo. Wacä quï encete ante babe cedinque ö engantawo. Ïninque tömengä, Në pönëmo ïmopa, änongä ince mänömaï wïwa cecä adinque mïnitö tömengä tönö godongämë cedämaï inte godömenque tömengä tönö godongämë contate cënämaï ïedäni, ante botö wee ancete ante ämopa. 
Mïnitö Codito nempo mïni quëwencabo ince näëmë apente änämaï ïmïni inte oda cemïnipa. Wadäni ïnänite Codito nempo quëwënämaï ïñönänite botö, Tömënäni ebänö wëne wëne cedänii, ante edö cete apente anguïmoo. 
Wengonguinque tömënäni ïnänite apente ancecäimpa. Incete mïni cabo ince adocanque wïwa cecä adinque mïnitö tömëmïni, Mönitö weca ongönämaï gobäwe, ante da tadömïni tao gocecäimpa. 
﻿Mïni pönencabo ïñömïnite adocanque bitö ïmite wëne wëne cecantawo. Ïninque bitö, Tömengä ingante apente ancedänimpa, ante cedinque ëñënämaï ïnäni weca edö cete ente gobii. Weetë Wengonguï quïnäni ïnänite angä ëñëninque tömënäni weetë, Tömengä ebänö wëne wëne cecää, ante apente adinque nö ancedänimpa. 
Ede mönö Wengonguï quïmö ïñömö ede, Inguipoga tömäme quëwënäni ebänö wëne wëne cedänii, ante në apente anguïmö ïmompa. Incete mïnitö, Mänömaï cecemönimpa, ante ëñënämaï inte baï cemïni awedö. Tömäme quëwënäni ïnänite në apente anguïmïni inte mïnitö ñöwo wedenque mïni apente anguënënö ince quïnante änämaï ïmïnii. 
Mönö ïñömö Wengonguï anquedoidi ïnänite në apente anguïmö ïnömöimpa, ante ëñënämaï ïmïnitawo. Mänïnäni ïnänite në apente anguïmö ïnömö inte mönö pönencabo ñöwo mönö wedö ante mönö godömenque apente angëimpa, ante pönëmïniyaa. 
Codito ingante mïni godongämë pönencabo ince mïni wedö ante apente ancedänimpa, ante mïnitö edänidö ïnänite ämïni apente änänii. Ïñempa, Önönänique ïnänipa, ante mïni änönäni ince mänïnö ante në apente änäni badänitawo. 
Mïnitö guingo imonte mïni wequinque cemïnipa, ämo ëñëmaïmïnipa. Näna pönencaya ince näëmë weetedö weetë äna wedinque mïnitö, Mönö pönencabo ince ecänö në nö ëñënongä inte apente anguingää, ante adinque tömengä ingante anguënëmïni ïmïnipa. Ïñempa mïnitö weca në nö ëñengä adocanque de angantawogaa. 
Weetë näna pönencaya ince näëmë pïïninque adocanque, Botö beyë apente äninque ïingä ingante pancedänimpa, angampa. Ayë godömenque wëne wëne cedinque tömengä nänö tönïñacä ingante në pönënämaï ïnäni weca ente godinque, Apente äninque pancemïnimpa, angä pänänipa. 
Ïñempa mïni pönencabo ince näëmë pïïninque, Apente ante pangëimpa, ante dobe oda cemïnipa töö. Ede wacä wïwa cecä ate wedinque bitö weetë piyënë cebi waa ïmaimpa. Tömengä babe wapiticë äninque ö engä wedinque bitö piyënë cebi waa ïmaimpa. 
Incete piyënë cequënëmïni ince mïnitö weetë babe cedinque ö ëmïni awedö. Wacä ingante wïwa cemïni awedö. Mänömaï cedinque mïnitö mïni pönencabo ince weetë godö weetë godö wïwa cemïnipa töö. 
Wïï ëñente cedäni ïñömö Wengonguï Awënë Odeye nempo cöwë guiidämaï inguïnäni ïnänipa, ante mïnitö ïñömö ëñënämaï inte baï cemïnipa töö. Mänömaïnö ante pönëninque mïni oda cequinque ï apa cemïni. Ñöwo godömenque ämo ëñëedäni. Pancadäniya towente cedänipa. Pancadäniya guiquënë, Wengonguï impa, ante näni badönïñömö gäänë ede weënänipa. Pancadäniya guiquënë nänöogë ïnämaï ïñongante godö guëa möwënänipa. Pancadäniya guiquënë näna onguïñencaya ince näna gencaya inte baï cedinque guëa monte quëwënapa. 
Pancadäniya guiquënë awëmö ënänipa. Pancadäniya guiquënë wacä mäincoo ante ëïnente wedänipa. Pancadäniya guiquënë tï nämë bete quidi quidi dowënänipa. Pancadäniya guiquënë wacä ingante, Bitö wëne wëne ïmipa töö, ante pïïninque babe änänipa. Pancadäniya guiquënë babe apënedinque ö ënänipa. Mänömaï wïwa cedönäni inte tömënäni Wengonguï Awënë Odeye nempo cöwë guiidämaï inguïnäni ïnänipa, ämo ëñëmaïmïnipa. 
Mïni pönencabo ince pancamïniya mänömaï ingaïmïni inte ñöwo ïñömö ebänö ïmïnii. Ede mönö Awënë Itota Codito ëmöwo beyenque Wengonguï Önöwoca pönö ñä mënongacä ate mïnitö teiyë waëmö ëwocate quëwëmïni adinque Wengonguï, Botö ayömo mïnitö waa cemïni ïmïnipa, angampa. 
“Botö ceïnënonque ante cebo ince Wengonguï wee änämaï ingampa,” ante apënedänipa. Incete botö ceïnënonque ante quëwëmo baï wïï botö waa quëwenguinque incedömoimpa. Botö ceïnënonque ante cebo ince Wengonguï wee änämaï ingampa, ante näni änö ïñömö ede näwangä impa. Incete botö ceïnënonque ante cebo baï botö ñä ceyente baï wewenguënëmo inte awedö. 
Ayë cenguï ïñömö. “Mönö cencadë guiiquinque cenguï ëmompa. Ayë adobaï mönö cencadë cëï cenguï beyenque ënëmompa,” ämïnitawo. Ïñempa cenguï ince cëinca ince, Idewaa impa, ante Wengonguï wo ëwencecäimpa. Ayë adobaï mönö baö ïñömö wïï towenguinque beyë ëñamompa. Weetë mönö Awënë beyenque mönö baö ëñate quëwëmompa. Ayë mönö baö beyë ante mönö Awënë pö guiicä ate tömengä tönö ääwocaque baï ëwocamompa. 
Ïninque ede mönö Awënë ingante Wengonguï tëëmö pïñëninque angä ñäni ömëmongä baï mönö ïmonte adobaï tëëmö pïñëninque angä ñäni ömëmonguïmö ïmompa. 
Ede, Codito quï, ante mönö baö ince godömö engä ate mönö tömengä baö baï ëñamompa, ante ëñënämaï ïmïnitawo. Ïninque Codito baö baï ëñabo inte botö ïñömö ede onquiyengä mäincoo beyë ante në towente quëwengä tönö ede edö cete godö monguïmoo. 
Ede, Æcänö mänömaï godö möna tömengä në tote quëwengä tönö adocanque baï bacampa, ante ëñënämaï ïmïnitawo. Ede, “Mënaa ïnïna ince tömëna weetë näna gencaya möninque adocanque baï bacedaimpa,” ante apënete yewëmonte ongompa. 
Ayë mönö Awënë nempo quëwengä tömengä ïñömö mönö Awënë tönö ääwocaque baï ëwocacampa cemïnii. 
Æcänö godö towëna tömengä nämä baö cedingä inte nämä baö nänö wewenguinque wëne wëne cecampa. Weetë yabeque mönö wëne wëne cedö beyë mönö baö edö cete wewenguïï. Mänömaï ï ïninque mïnitö ïñömö wodii wïnonte towënämaï quëwëedäni. 
Ede Wengonguï tömengä Teiyë Waëmö Önöwoca ingante mïnitonga da pönongä pö guiite owocampa. Ïninque mïnitö, Botö baö tömëmo quï ëñabopa, ante edö cete ämïnii. Ïñempa Wengonguï Önöwoca teiyë waëmö oncö baï ëñate apa änewëmïnii. 
Wengonguï nanguï pönï godonte engä beyenque mïnitö baö tömengä quï ëñapa. Mänömaï beyë mïnitö, Tömänäni Wengonguï ingante waa ate ëñencedänimpa, ante cedinque mïnitö baonga quëwëninque ede waa ceedäni. 
﻿Ñöwo ïñömö mïni wedö ante yewëmömïni ente adinque botö ïïmaï ämopa. Onguïñengä ïñömö onquiyengä ingante mönämaï ingä waa tobaimpa. 
Incete, Wïï towëïnente wececäimpa, ante cedinque onguïñënäni tömänäni, Botö nänöogengä incecäimpa, ante mönäni waa ïmaimpa. Ayë onquiyënäni adobaï tömänäni, Botö nänöogengä incecäimpa, ante mönäni waa ïmaimpa. 
Onguïñengä ïñömö tömengä nänöogengä äñongante, Botö nänöogëmi ïmipa, ante Ao äninque ääodenque moncecäimpa. Ayë onquiyengä adobaï, Botö nänöogëmi ïmipa, ante äninque tömengä nänöogengä äñongante ääodenque moncecäimpa. 
Monte ate nänöogengä tönö adocanque baï ba adinque onquiyengä weetë, Onguïñengä quï, ante ëñadinque, Tömëmo baonque ëñabopa, ante edö cete anguingää. Ayë adobaï onguïñengä weetë, Onquiyengä quï, ante ëñadinque, Tömëmo baonque ëñabopa, ante edö cete anguingää. 
Nänöogengä angä ëñente ede Baa änämaï. Pancaguënëa Wengonguï ingante nanguï apënecete ante guëa Ao äninque nänëneto nänënë wante ïñö möninque idewaa. Ede, Tatäna angä wacä ingante towëïnente wece we, ante wee cedinque adodë ïñömö weetë moncedaimpa. 
Incete mänömaï äninque botö, Mïnitö botö änö baï cöwë cecemïnimpa, ante wee änämaï ïmopa. Weetë, Mïnitö mänömaï cemïni waa ïmaimpa, ante mänïnonque ante apënebopa. 
Onguïñënäni tömänäni botö baï wëmö cedäni quëwënäni baï waa incedönimpa, ante pönëmopa. Incete Wengonguï pancadäniya ïnänite pönö apënedinque, Bitö mönämaï inte adobique wëmö cete botö beyë cecebiimpa, äninque wadäni ïnänite, Bitö mömi ate mïna gencaya botö beyë cecemïnaimpa, angampa. 
Botö, edëningä ingante apënedinque ayë owempoingä ingante apënedinque, Botö baï wëmö cebi waa ïmaimpa, ämopa. 
Incete adocanque, Onquiyengä ingante cöwë monceboimpa, ante wecä adinque botö, Bitö cöwë moncebiimpa, ämopa. Ede tömengä towëïnente wedämaï incecäimpa, ante wee äninque botö, Tömengä godömenque waa quëwencecäimpa, ante ee abo moncecäimpa. 
Do möningä ingante ede botö ïïmaï ämopa. Æ, wadö ämopa. Wïï botö ämopa. Mönö Awënë ince ïïmaï angampa. Onquiyengä ince tömengä nänöogengä ingante ëmö cete godämaï incecäimpa, angampa. 
Incete ëmö cete gocä ïninque weetë adodö pöninque adocä ingante mongä waa ïmaimpa. Weetë adodö pönämaï ingä ïninque tömengä ee quëwëninque wacä ingante cöwë mönämaï incecäimpa. Ayë onguïñengä ince nänöogengä ingante pämente godämaï incecäimpa, ante mönö Awënë angampa. 
Wamïni ïmïnite guiquënë mönö Awënë änämaï ïñongä botö weetë ïïmaï ämopa. Onguïñenganque në pönengä inte, Botö nänöogengä pönënämaï ingä ince botö tönö ee quëwengampa, ante adinque tömengä nänöogengä ingante pämënämaï incecäimpa. 
Onquiyenganque në pönengä inte, Botö nänöogengä pönënämaï ince botö tönö ee quëwengampa, ante adinque tömengä nänöogengä ingante pämënämaï incecäimpa. 
Onquiyenganque në pönengä ïñongante tömengä adocanque nänö pönënö beyenque Wengonguï, Mïna gencaya botö quïmïna ïmïnapa, ante onguïñengä ingante ede do engampa. Ayë adobaï onguïñenganque në pönengä ïñongante tömengä nänö pönënö beyenque Wengonguï, Mïna gencaya botö quïmïna ïmïnapa, ante onquiyengä ingante adobaï do engampa. Wengonguï mänömaï cecä beyenque mïnatö wënäni näni waa quëwenguinque Wengonguï quïnäni badänipa. Wengonguï wïï mänömaï cecä baï mïnatö wënäni ïñömö Wengonguï quïnäni ïnämaï inte nöwadäni baï nänënë pecedönänimpa. 
Bitö adobique në pönëmi ïñömite bitö nänöogengä pämente gocä wedinque ee abi gocäe. Mänömaï ëmö cete gocä adinque bitö tömengä ingante ñänönämaï inte baï badinque ee quëwencebiimpa. Ede, Piyënë cete quëwëedäni, ante Wengonguï tömämö ïmonte aa pegacäimpa. 
Bitö onquiyëmi tömëmi waa cebi adinque bitö nänöogengä wabänö waa pönente quëwëmaingä, ante edö cete ëñëmii. Ede onguïñëmi adobaï tömëmi waa cebi adinque bitö nänöogengä wabänö waa pönente quëwëmaingä, ante edö cete ëñëmii. 
Incete mönö Awënë, Ïïmaï cee, angä ate ëñente wedinque bitö tömengä nänö änönonque ante cete quëwencebiimpa. Ayë, Æbänö botö nänöogengä ëayömo mönö Awënë aa pecantapa, ante pönëninque bitö mänïñedë bitö nänöogengä ëagaï baï adobi inte quëwencebiimpa. Botö ïñömö Codito ingante näni pönencabo wayömö näni godongämë poncabo wayömö näni godongämë poncabo weca gote apënedinque, Mänömaï ceedäni, ante tömänäni ïnänite ante apënebopa. 
Onguïñëmi ïmi do ëö togënïmi ïñömite Wengonguï aa pecantawo. Ïninque bitö, Bagäacä baï babote, ante cedämaï incebiimpa. Ëö togëmi inte ee quëwëe. Weetë ëö togënämaï ïñömite Wengonguï aa pecantawo. Ïninque bagäabi inte ee quëwëe. 
Ede ëö togëmö ince bagäamö ince waomö önömonque ïmompa. Wïï mänïnö beyenque waa quëwëmö ïmompa. Weetë Wengonguï nänö wee angaïnö ëñente beyenque waa quëwëmompa. 
Ïninque, Æbänö engëñömo Wengonguï aa pecantawoo, ante pönëninque bitö adobi inte cöwë quëwëe. 
Bitö wacä beyenque cete në quëwëmi ïñömite Wengonguï bitö ïmite aa pecantawo. Ïninque bitö në cebi inte piyënë cete wedämaï incebiimpa. Incete bitö ïmite ñimpo cedinque, Abe tawente goe, angä ëñëninque ee goe. 
Waocä beyenque cete në quëwëmi ïñömite mönö Awënë aa pecantawo. Ïninque mönö Awënë ince pönö ñimpo cedinque, Abe tawente goe, angä ëñëninque ee gote baï ëwocabipa. Weetë bitö waocä beyenque në cebi ïnämaï ïñömite mönö Awënë aa pecantawo. Ïninque Codito në aa pete engä beyenque bitö cete në quëwëmi babipa. 
Ede Wengonguï tömengä nänö Teiyë Waëmö Wengä ingante godongä beyenque mönö weetë tömengä quïmö bagamöimpa, ante pönëninque mïnitö weetë waocä beyenque në cete quëwëmïni badämaï ïedäni. 
Ïñänäni ïïmaï ante ceedäni. Botö Wengonguï Awënë nempo quëwëninque tömengä nänö änonque ëñente ceceboimpa, ante cedinque mïnitö Wengonguï nänö aa peyedë mïni ëagaï baï adomïni inte quëwëedäni. 
Ayë, Mönämaï ïnäni ebänö quëwenguënënäni ïnänii, ante mönö Awënë angampa diyë ëñenguïmoo. Incete Wengonguï waadete pönö apënecä ëñëninque botö në ëñënömo bagaïmo inte mä pönëninque ämo ëñëmaïmïnipa. 
Mönö wewenguïmämo oo pönï impa, ante pönëninque bitö, Ñöwo botö nänöogengä ingante ebänö ëate quëwëmoo, ante pönëninque ñöwo bitö ëadö baï adobi inte cöwë quëwenguënëmi ïmipa, ante pönëmopa. 
Onguïñëmi ëñëmi, Bitö nänöogengä ingante do mömitawo. Ïninque, Pämenceboimpa, ante änämaï ïe. Weetë wacä ingante ämopa. Bitö wëmö cebitawo. Ïninque, Botö nänöogengä, ante diqui diqui mïnämaï ïmi waa ïmaimpa. 
Incete ñöwo mömi ince wëne wëne cedämaï inte mömipa. Ayë baquecä adobaï do mongä ince wëne wëne cedämaï inte mongampa. Incete ecänö möna tömengä inguipoga quëwente nänö caate wequinque mongampa. Mänömaïnö ante yewëmöninque botö, Mïnitö caate wedämaï incemïnimpa, ante wee ämopa. 
Ïñänäni, Ñöwopämo wïï wantepiyë ingëimpa, ante wedinque ämopa. Edëningä nänö pönënö baï në manguïwengä ince adobaï pönengä baï waa ïmaimpa. 
Æcänö Ca ca weda tömengä ïñömö wïï wecä baï bacä ïninque waa ïmaimpa. Æcänö Ca ca toda tömengä wïï tocä baï bacä ïninque waa ïmaimpa. Æcänö godonte ëna tömengä ömepocä baï bacä ïninque waa ïmaimpa. 
Inguipoga mönö cedö ante ecänö ceda tömengä mänïnö ante änämaï inte baï cecä ïninque waa ïmaimpa. Ede inguipoga quëwëninque mönö cedö oo pönï ëwente baquïnö anguënë. 
Ede mïnitö, Æbänö cequïmoo, ante wedämaï incemïnimpa, ante botö ïïmaï ante wee ämopa. Në wëmö cecä guiquënë, Æbänö cebo ate mönö Awënë waa toquingä, ante pönëninque tömengä mönö Awënë beyenque ante quëwengampa. 
Do möingä guiquënë inguipoga nänö quëwenguïnö ante pönëninque, Æbänö cebo ate botö nänöogengä waa toquingä, ante wecampa. 
Ïninque tece tece pönente cecampa. Onquiyengä guiquënë owempoingä ingä ince baquecä ingä ince mönö Awënë beyë ante pönëninque, Æbänö botö baö teiyë waëmö ëñaquïmoo, ayë, Æbänö botö önöwoca teiyë waëmö ëwocaquïmoo, ante cecampa. Do möingä guiquënë, Æbänö cebo ate botö nänöogengä waa toquingä, ante inguipogaque nänö quëwenguïnö ante wecampa. 
Mänïnö ante botö wïï mïnitö ïmïnite wee cecete ante ämopa. Weetë mïnitö mïni watapë quëwenguinque ante botö, Mönö Awënë ingante ëme pönënämaï inte nöingä cete quëwencemïnimpa, ante ämopa. 
Onguïñengä adocanque guiquënë, Botö wengä baquecä do picengä bacampa, ante adinque botö tömengä ingante godonguënëmo ïmopa, angä ïninque tömengä nänö änö baï cedinque ee godongä moncecäimpa. Ede mänömaï godöninque tömengä wïï wëne wëne cecä ingampa. 
Wacä guiquënë mïmöno edemö nö pönëninque, Botö wengä baquecä picengä bacä incete botö piyënë cete godönämaï inceboimpa, angampa. Ïninque wadäni tömengä ingante wee änämaï ïñönäni tömengä, Tömëmoque botö änïnö baï ceceboimpa, ante në ëñente pönëninque godönämaï ingampa. Tömengä adobaï waa cecampa. 
Ïninque tömengä wengä baquecä ïñongante ede, Moncecäimpa, ante në godongä guiquënë waa cecampa. Weetë wacä, Mönämaï incecäimpa, ante wïï godongä guiquënë tömengä godömenque waa cecampa. 
Nänöogengä ayë mïingä quëwëñongante onquiyengä ïñömö tömengä tönö cöwë quëwenguënengä ingampa. Weetë nänöogengä wengä owempote ate tömengä abe tawente baï adocanque quëwengampa. Do owempoingä inte, Wacä ingante möïnëmopa, angä ëñëninque mïnitö, Tömëna mönö Awënë nempo näna quëwencaya ïnapa, ante adinque möïnente nänö wedö ante ee godömïni moncedaimpa. 
Incete botö, Owempoingä ee wëmö cedinque godömenque watapë quëwëmaingampa, ante pönëmopa. Ede Pabodo ïmo Wengonguï Önöwoca tönö ääwocaque baï ëwocabo inte mänömaïnö ante pönëmopa. 
﻿Wadäni, Mönitö wengonguï cenguï impa, ante näni cönönincoo ante adinque mïnitö, Önonque cenguï impa, ante abaimpa, ämïnitawo. Näwangä tömämö mïni änö baï do ëñëmompa. Incete, Tömëmoque do ëñëmopa, ante në angä ïñömö tömengä nämä engö cete baï cedinque wadäni ïnänite pïinte baï cecampa. Weetë në waadecä guiquënë wadäni ïnänite engö cete baï cedinque tömënäni ïnänite waadete cecampa. 
Waocä, Tömëmo do ëñëmopa, ante në änewengä guiquënë tömengä nö nänö ëñenguënënö ante ayë ëñënämaï inte cecampa. 
Weetë Wengonguï ingante në waadedäni ïnänite do againgä inte tömengä tömënäni ïnänite pönengampa. 
Ïninque, Mönitö wengonguï cenguï impa, ante wadäni näni cönönincoo ante ñöwo apënebo ëñëedäni. Tömënäni näni, Mönitö wengonguï impa, ante näni cönöninca önoncaque impa, ante mönö do ëñëmompa. Ayë adobaï, Näwä Wengonguï adocanque pönï ingampa, ante do ëñëmompa. 
Wengonguïidi näni änönäni ince awënëidi näni änönäni ince nanguï pönï ïnänipa. Näwangä impa. Incete tömënäni, Wengonguïidi ïnänipa, ante näni änönäni inguipoga ince öönedë ince ongönäni incete, 
Wengonguï mönö Wempocä ïñömö adocanque pönï ingampa. Ööne ince inguipo ince öönedë ongoncoo ince inguipoga ongoncoo ince tömancoo ince tömengä adocanque badonte aacä beyenque ede ongoncoopa. Ayë adobaï mönö tömengä nempoque quëwëmompa. Ayë Itota Codito mönö Awënë adocanque pönï ingampa. Tömengä tönö godongämë cedinque Wengonguï tömancoo badongacäimpa. Adocä Codito tönö godongämë cedinque Wengonguï pönö cecä ate mönö quëwëmompa. 
Mänïnö ante pancamonga guiquënë ëñëmompa. Pancadäniya guiquënë në pönënäni ince mänïnö ante ëñënämaï ïnänipa. Ïïnäni Codito ingante tece pönënäni ïñömö tömënäni wëënëñedë, Mönitö wengonguï impa, ante badonte cönonte ede weente cegaïnäni ïnänipa. Ñöwo ïñömö tömënäni Codito ingante tece pönente ate, Wadäni wengonguï cenguï ince cëninque wentamö mongente wece we, ante guïñente wedäni incete do ede cënänipa. Mänömaï Codito ingante ëme pönënäni inte tömënäni wadäni näni wengonguï cenguï cëninque nämanque näni ëme pönënö beyenque nämä apente do wentamö entawënäni ïnänipa. 
Incete cenguï önonque ïñonte mönö cënämaï ïmö beyenque edö cete wïwa entawenguïï. Weetë mönö cëmö beyenque edö cete waa entawenguïï. Ede mönö ïmonte cenguï beyenque Wengonguï dice waa aquingäa. 
Wengonguï wee änämaï ingä adinque mïnitö do cëmïnitawoo. Ïñempa mänömaï cëmïni adinque wadäni në ëme pönënäni adobaï cënäni ïninque tömënäni tee tëwate baï oda cebaïnänipa. Mänömaï impa, ante pönëninque mïnitö, Oda cedämaï incedänimpa, ante cedinque ee cënämaï ïmäewedäni ämopa. 
Ede, Mönitö wengonguïidi oncö impa, ante tömënäni näni änincönë bitö në ëñëmi inte go guiidinque cengömitawo. Ïñempa bitö mänömaï go guii cengömi adinque wacä në ëme pönengä guiquënë bitö cebaï adobaï do cedinque nämä apente änämaï inte tömengä nänö oda cequinque do go guiite cëmaingampa. 
Codito tömämö beyë wëninque në ëme pönengä beyë adobaï wengacäimpa cebii. Bitö tömënäni näni wengonguï oncö ante, Önonconque impa, ante në ëñëmi inte do guiite cëmi beyenque bitö tönïñacä në ëme pönengä ïñongante wapiticë mäobi oda cete wewente bacampa töö. 
Mänömaï cedinque mïnitö tönïñadäni ïnänite mïnitö waadedämaï inte wëne wëne cemïnipa. Tömënäni näni nämä apente ëme pönënö ante wido cete baï cedinque mïnitö mönö Codito ingante do wïwa cemïni ïmïnipa. 
Ïninque botö cëmo beyenque botö tönïñacä oda cecä adinque botö, Tömengä oda cedämaï incecäimpa, ante cedinque baö ince cöwë cënämaï inceboimpa. 
﻿Botö Pabodobo ebänö ïmoo, ante mïnitö ebänö ante pönëmïni. Ede, Botö Itota nänö në da godongaïmo ïmopa. Tömengä botö ïmote pönö ñimpo cecä beyenque quëwëmopa. Mönö Awënë Itota ingante do agaïmo ïmopa. Mïnitö guiquënë, Pabodo mänömaï ingampa, ante pönëmïniyaa. Ayë mönö Awënë nempo quëwëninque botö Pabodobo tömengä beyë apënebo ëñëmïni inte mïnitö weetë, Pabodo apënecä beyenque mönitö në pönëmöni ïmönipa, ante pönëmïniyaa. 
Wadäni guiquënë, Pabodo ingante Awënë Itota da godönämaï ingacäimpa, änänitawo. Tömënäni mänömaïnö ante tedewënäni incete mïnitö guiquënë, Pabodo ingante mönö Awënë Itota näwangä da godongacäimpa, ante apënequënëmïni ïmïnipa. Ede botö pönö apënebo beyenque mïnitö wede pönëninque mönö Awënë nempo quëwëmïnipa, ante edonque abaimpa. 
Pancamïniya botö ïmote apente ancete ante ceyömïni botö nämä wee cecete ante ïïmaï ämopa. 
Mönatö apënemöna ëñëmïni incete mïnitö ïñömö, Mïnatö eyepë cemïnapa diyë cenguï tönö bequï enguïmïnaa, ante wee ante baï tedemïni awedö. 
Wadäni mönö Awënë Itota nänö në da godongaïnäni ïñömö näna gencaya näna gencaya godänipa. Mönö Awënë tönïñadäni adobaï Pegodo adobaï tömënäni näna gencaya näna gencaya godänipa. Mönatö ïmönate guiquënë mïnitö, Mïnatö godinque nänöogengä ënämaï inte goeda, ante wee ante baï tedemïni awedö. 
Wadäni önompoca cedämaï inte quëwëñönäni botö tönö Bedënabee adomönaque önompoca möna cedö beyenque ente quëwenguënëmöna ïmönatawo. 
Tontadoidi guiquënë dice tömënäni nämä näni godonte ëinta beyë quëwënäniyaa. Ayë ecänö yowementacoo mingä pe inca ate në mïningä ïñömö edö cete yowepë ente bedämaï inguingää. Ede dobe ade becampa. Cënïnäni në aacä guiquënë dice goömë yopente ënämaï inguingää. Ede do yopente ente becä apa änewëmïnii. 
Mänömaïnö ante apënedinque botö waodänique näni änönö ante wïï ämopa. Weetë Wengonguï nänö wee angaïnö ante mänïnonque ante ämopa. 
“Wagada onguïñengä në cecä inte tömentapo ë yacëimpa, ante ämi pïnä pïnä gäwate cegöñongä bitö tömengä önöne wee wodönedämaï inte ee abi cencecäimpa,” ante Möitee wodi wee yewëmongacäimpa. Ïninque Wengonguï dice wagada beyenque ante pönëninque mänömaïnö ante angantawogaa. 
Weetë mönö beyenque ante Wengonguï angampa, ante pönengëimpa. Näwangä mönö beyenque yewëmongatimpa. Waocä dice, Wadänique cencedänimpa, ante onguipoi mangë mangë tënongäa. Weetë, Mönitö godongämë cencemönimpa, ante mangë mangë tënongampa. Ayë tömëmö në ë yeyacä guiquënë dice, Wadänique cencedänimpa, ante ë yeyacäa. Weetë ede, Mönitö godongämë cencemönimpa, ante pönengä inte ë yeyacampa. 
Ïninque, Mïnitö mïmöno cente baï ëwocacemïnimpa, ante cedinque mönatö tömëmö minte pe baï pönö apënemöna do ëñente ëwocamïnitapa. Incete mönatö ïmönate weetë mäincooque pönömïni wëne wëne enguënëmöna ämïnitawo. 
Ïñempa wadäni ïnänite mäincoo ee godömïni ënänipa. Mönatö ïñömö godömenque apënedinque godömenque enguënëmöna ïñömönate mïnitö Baa ämïnitawoo. Mönatö në enguënëmöna incete cöwë ënämaï ïmönapa. Ede, Mönö Codito ingantedö ante watapë apënedinque mönatö mäincoo ëmöna baï wadäni, Pabodoidi mäincoo encete ante apënedapa, ante pïïninque wee ancedönänimpa. Ïninque, Wee änämaï incedänimpa, ante cedinque mönatö, Cöwë ënämaï incemönaimpa, ante piyënë cete ee apënemönapa. 
Näwä Wengonguï cenguï, ante ente mämö cönönäni ongö adinque Wengonguï oncönë ñënencönë në cedäni ince pancaa ente ade cente quëwënänipa. Ayë, Wengonguï quï, ante baö näni iya täimpaa në cedäni adobaï iya täimpaa näni cönöningä ince pancacäa ente cente quëwënänipa, ante pönëmïniyaa. 
Mönö Awënë adobaï, Botö ïmotedö ante watapë apënedäni ate në ëñënäni weetë në apënedäni ïnänite cenguï pede godönäni ente cente quëwencedänimpa, angampa. 
Botö guiquënë në enguënëmo incete cenguï ante änämaï inte cöwë apënebo ïnömoimpa. Ñöwo mïnitö ïmïnite yewëmöninque botö dice, Pönömïni enceboimpa, ante yewëmömogaa. Cenguï ante änämaï inte botö Wengonguï beyenque apënebo ëñëmïnipa, ante pönëninque mänïnö beyenque tobopa. Mänömaïnö ante todömo inte botö, Gëwente wedinque näñe wëmo ince wacä mäincoo ede ënämaï inceboimpa. 
Itota Codito ingantedö ante apënebi ëñencedänimpa, angä ëñente botö në apënebo bagaïmo inte ede edö cete wadö cequïmoo. Ïninque botö mänömaïnö ante në apënedömo inte ede, Tömëmo waa cedinque apënebopa, ante edö cete tedequïmoo. Ede botö Itota ingantedö ante möni watapë apënedö ante wïï apënebo baï ede botö wequinque incedönimpa. 
Ede Itota Codito, Apënebi ëñencedänimpa, angä ëñëninque botö Ao ante watapë todinque apënebo adinque tömengä, Waa cebi ïmipa, ante eyepë pönongä ëmaïmopa. Weetë, Wïï apëneïnente webo incete botö cöwë apënebo ïninque ede tömengä nänö angaïnonque cete apënebopa. Ede botö në apënequënëmo inte edö cete apënedämaï inguïmoo. 
Ïninque botö ëñente cebo beyenque quïnö enguïmoo. Botö Itota Codito ingantedö ante watapë apënebo beyenque Wengonguï ïïmaï pönö cecä ëninque toceboimpa. Botö apënebo beyë mïnitö në pönonguënëmïni incete pönönämaï ïmïni ïninque botö weetë ënämaï inte toceboimpa. 
Ayë waodäni wïï botö awënëidi ïnänipa. Ayë botö wacä ingante në cebo ïnämaï inte abe tawente baï quëwëmopa. Incete botö, Waodäni godömenque nanguï ïnäni Codito gämënö poncedänimpa, ante cedinque tömänäni ïnänite në cete quëwëmo baï botö baquinque nämä pede godonte baï quëwëmopa. 
Godongämë cebo ate oodeoidi ince Itota gämënö poncedänimpa, ante cedinque botö oodeoidi näni pönënö baï pönëninque tömënäni näni quëwënö baï quëwëmopa. Pancadäniya, Möitee wodi nänö wee angaïnö ëñëmö beyenque mönö quëwengëimpa, ante pönëninque mänïnonque ante ëñente cedänipa. Botö guiquënë, Wïï Möitee wodi nänö wee angaïnö ëñëmö beyenque mönö quëwengëimpa, ante pönëmopa. Incete, Godongämë cebo ate mänïnonque ante në ëñente cedäni adobaï Itota Codito gämënö poncedänimpa, ante cedinque botö tömënäni ëñënö baï adobaï ëñente baï cebopa. 
Wadäni guiquënë Möitee wodi wee ante nänö yewëmongainta adämaï ïnänipa. Botö guiquënë, Wengonguï, Ïïmaï ceedäni, ante nänö wee angaïnö ante cöwë ëñenguënëmo inte botö mönö Awënë Codito nempo quëwëninque tömengä nänö angaïnö ante cöwë ëñente quëwëmopa. Incete godongämë cebo ate në adämaï ïnäni adobaï Itota Codito gämënö poncedänimpa, ante cedinque botö wadö pönëmo ince tömënäni adämaï inte näni quëwënö baï adobaï inte baï quëwëmopa. 
Ayë, Godongämë cebo ate ëme pönënäni adobaï Codito gämënö poncedänimpa, ante cedinque botö tömënäni ëme pönente quëwënäni baï ëme pönëmo inte baï quëwëmopa. Ïninque, Godongämë cebo ate pancadäniya Codito gämënö ponte quëwencedänimpa, ante cecete ante botö ebänö cequïmoo, ante wedinque ïïmaï cebopa. Wadäni näni quëwënö baï wadäni näni quëwënö baï wadäni näni quëwënö baï adobaï cedinque botö tömänäni näni quëwënö baï adodö ante pönëmo inte baï quëwëmopa. 
Ede, Itota Codito watapë pönö cecä beyenque tömämö tömengä nempo quëwëninque godongämë watapë tocëimpa, ante cedinque mänïnö wadäni näni quëwënö baï wadäni näni quëwënö adodö ante pönëmo inte baï quëwëmopa. 
Ede në quingë pogodo godäni ïñömö tömënäni näni pogodo goïmancadë tömänäni pogodo godänipa. Incete adocanque quingë pogodo gocä inte täno gote në gongengä adinque ede, Bitö adobique quingë pogodo gote gänä cebipa, ante pede pönönäni engampa, amïnitawoo. Mïnitö guiquënë quingë pogodo gote baï gänä cete encete ante tëï pïñente ceedäni. 
Gänä cecëimpa, ante cedinque tömënäni wadö näni ceïnënö ante cedämaï inte wenteye ïnämaï inte mänïnonque ante cedänipa. Tömënäni guiquënë gänä cedinque poganta aquïï guïñë wenguïñabo näni que cedintaque ente wencacete ante mänömaï cedänipa. Mönö guiquënë poganta guïñë wënämaï inta mönö cöwë encaquinta encete ante mänömaï cemompa. 
Mänömaï impa, ante pönëninque ede wïñatë wïñatë guiidämaï inte pogodo godäni baï botö töingä gobopa. Ayë, Æcänö gänä cecää, ante tiyëmäa tamonte guëa ceda baï cedinque botö, Gänä ceceboimpa, ante tëïmö pïñente nö cebopa. 
Ïninque godömenque godömenque apënebo ëñënäni ate tömëmo oda cedämaï inceboimpa, ante cedinque botö, Tëï pïñente quingë gobäwe, ante baï cedinque botö nämä ince da godö da godö godoncete ante nämä tei tei pante baï cebopa. 
﻿Botö tönïñamïni ïïmaï ante apënebo ëñëedäni. Mönö wëmëidi wodi tömänäni boguïmä gänëñömö quëwente cegongadänimpa. Ayë tömänäni gäwapentibedë teceguedëmë ti weë tao gogadänimpa. 
Ïninque epënë guiite baï cedinque tömënäni Möitee wodi nempo tömänäni näni quëwenguinque ede boguïmämodë godinque gäwapentibe teceguidëmë gogadänimpa. 
Ayë cenguï Wengonguï öönedë da pönongä weë näni cë baï tömengä Önöwoca nänö apënedö adobaï ëñente ëwocate quëwengadänimpa. 
Wengonguï Önöwoca apënecä ëñëninque tömänäni godongämë bete baï ëwocate quëwengadänimpa. Ede dicabo tëëmonca ïñonte Möitee wodi ongonto tei tei äayongä epë ompade ba begadänimpa. Ïincayë Ponguingä mönö Codito adobaï tëï pïñënongä inte tömënäni tönö godongämë godinque tömengä Önöwoca ingante pönongä ëninque tömënäni ompade bete baï ääwocaque baï ëwocagadänimpa. 
Incete wodo tömänäni ëñënämaï cedäni adinque Wengonguï wïï togacäimpa. Ede pïïninque wënöninque önömeca yabeque wido cecä ñömengadänimpa. 
Ïninque, Tömënäni wëne wëne cecete ante näni toïnente wedö baï mïnitö wïï adobaï toïnente wecemïnimpa, ante mönö ïmonte wee odömoncete ante Wengonguï tömënäni näni toïnënö beyë ante pangä wengadänimpa, ante abaimpa. 
Pancadäniya näni badonte cönöninca weca ede weente, Wengonguï impa, ante babe apënete towengadänimpa. Ede, “Cencete ante becete ante të contadinque tömënäni Ye ye owempocete ante engë gantidänitapa,” ante yewëmongatimpa cemïnii. Mïnitö ïñömö ede, Wengonguï impa, ante näni babe towengaï baï wïï adobaï ceedäni. 
Pancadäniya guiquënë nänöogengä ïnämaï ïñongante wïwa towengadänimpa. Ede beintitodee mïido ganca ïnäni mänimpodäni ede mänömaï towënäni inte adoöneque ïñonte näñe wengadänimpa, ante adinque pönente wedinque mönö weetë towënämaï ingëimpa. 
Pancadäniya guiquënë, Quïëmë cemö ïñömonte Awënë dice pangäa, ante ancaa wëne wëne cedäni adinque Wengonguï tente angä pocë wengadänimpa. Ïninque tömënäni näni wëne wëne cegaïnö ante mönö Baa ante wëne wëne cedämaï ingëimpa. 
Pancadäniya guiquënë Wengonguï nänö pönönincoo adinque, Wengonguï wïï waëmö pönongä awedö, ante pïinte tededäni ate Wengonguï anquedo në wido cedongä ïnongä inte tömënäni ïnänite wënonte ede wido cegacäimpa. Mänömaï cecä ante adinque mïnitö, Pangä wence we, ante wedinque tömënäni näni pïinte tedewengaï baï adobaï pïinte tededämaï ïmäewedäni. 
Ïninque, Wamïni mïni adobaï panguinque cemïnipa, ante wee odömoncete ante pancadäniya ïnänite Wengonguï mänömaï pangacäimpa. Ayë ïïmämo wodo ïinque bayonte quëwëmö ïñömonte dodäni mönö ïmonte wee ancete ante yewëmöninque, Wëne wëne cedäni ate Wengonguï ebänö pangacäï, ante aedäni, ante wee yewëmongadänimpa. 
Mänömaï impa, ante adïmïni incete mïnitö, Mönitö nämä ongonte cöwë oda cedämaï incemönimpa, ante pönëmïnitawo. Ede mïni edoce të go weenguinque mänömaï änewëmïnipa töö. 
Mïnitö wëne wëne ceïnente wemïnitawo. Ede wïï mïnitö adomïnique mänömaï wëne wëne ceïnente wemïnipa. Mönö waocabo mönö wëne wëne ceïnente wecabo tömämö ïmompa. Incete mïnitö mïni oda cequinque wëne wëne ceïnente wemïni adinque Wengonguï mönö ïmonte cöwë në pönengä ïnongä inte, Oda cedämaï incemïnimpa, ante wee äninque ede, Idewaa, angampa. Ayë wëne wëne ceïnente wemïni incete tömengä töö ëmente engä beyenque mïnitö eyepë inte ate adiyë në gongëninque oda cedämaï inguïmïni ïmïnipa. 
Mänïnö beyenque botö në waademïni, ämo ëñëedäni. Wengonguï impa, ante näni babe ante gönöninca gomö adinque ocëmë wodii wïnöedäni ämopa. 
Mïnitö ocai encadömïni ïmïnipa, ante adinque botö mänömaïnö ante yewëmömopa. Ïninque botö änö ante, Nö intawo, babe intawo, ante mïnitö në encadömïni inte apente ante baï ëñencemïnimpa. 
Mönö pönencabo oweta ëninque Wengonguï ingante waa ate pönente apënedinque, Mönö Codito wepë tömämö beyë godonte impa, ante pönëninque mönö pönencabo ïñömö godongämë bemompa. Ayë päö mönö pä ënö ëninque, Mönö Codito tönö godongämë caate wengaïmö baï ïmompa, ante pönëninque mönö godongämë cëmompa. 
Mönö päö adocaque ëninque pä ente godongämë cëninque mönö, Päö adocaque ï baï mönö teiyëmö pönï ïmö incete adocabomö ïmompa, ante pönengëimpa. 
Idegoidi ëñagaïnäni ïñömö, Wengonguï quï, ante baö ente mämö ñönöninque iya tänänipa. Mänïï baö tömënäni näni iya täimpaa ñönöningä pancacäa ëninque tömënäni, Baö Wengonguï quï ï baï mönö adobaï Wengonguï quïmö ïmompa, ante baï cedinque godongämë cënänipa, ante do ëñëmïnipa. 
Mänömaï äninque botö ebänö ämoo, ante pönëmïni. Në ëñënämaï ïnäni näni babe cönöninca ïñömö ede näwä Wengonguï ingampa diyë tömënäni tömengä quïnäni ïnäniyaa. Ayë, Wengonguï cenguï impa, ante babe näni änongä ïñömö näwä Wengonguï cenguï impa diyë tömënäni Wengonguï tönö godongämë cënäniyaa. Botö ïñömö ede mänömaïnö ante dice ämogaa. 
Mänömaï änämaï ïmo inte botö ïïmaï ämopa. Tömënäni, Wengonguï quï, ante babe cönöninque dice näwä Wengonguï ingante godönäniyaa. Ïñempa wëneidi ïnänite godönänipa cemïnii. Wëne tönö cedäni awedö, ante mïnitö gomö adinque godongämë cënämaï ïmäewedäni, ämopa. 
Ede mönö Awënë bepë godongämë bemïni inte mïnitö wëneidi bepë edö cete godongämë bequïmïnii. Mönö Awënë cëimpaa të contate godongämë cëmïni inte mïnitö wëneidi cëimpaa edö cete godongämë të contate cenguïmïnii. 
Æ̈me pönente baï wëneidi näni bepë bemö adinque mönö Awënë pïinte badinque pämaingampa, ante ëñënïmö inte mönö edö cete wëneidi bepë bequïmöö. Tëï pïñente wee cemompa mönö Awënë pänämaï inguingää. 
Mïnitö ïïmaï apënedinque, “Mönö quïëmë baï ceïnëmo ince Wengonguï wee änämaï ingampa,” ämïnitawo. Ïñempa mönö ceïnënonque cete quëwëmö baï wïï mönö waa quëwenguinque incedönimpa. Ayë adobaï, “Mönö ceïnonque cemö ince Wengonguï wee änämaï ingampa,” ämïnitawo. Ïñempa mönö ceïnënonque cete quëwëmö baï wacä, Botö adobaï cebote, ante oda cecedongäimpa cemöö. Oda cedämaï incecäimpa, ante wee cedinque mönö Wengonguï nänö änönonque ante ëñente cecëimpa. 
Ede, Mönö ebänö cete eyepë ëninque quëwenguïmöö, ante nämä beyenque wedämaï inte weetë wadäni beyë ante pönëninque, Tömënäni nöingä ante ëñente waa quëwencedänimpa, ante mönö nanguï cecëimpa. 
Ïninque baö godonte encete ante në mänäni näni ëï pancadë gote ëninque mïnitö mïmö entawëmïni incete, Baacä baï intawo, näwäaquingä intawo, ante apente änämaï inte guïñënedämaï ade cëedäni. 
Ede, Inguipo Wengonguï quï impa. Ïninque inguipoga ongoncoo tömancoo adobaï Wengonguï quï inte näwäaquincoo impa, ante yewëmongatïï apa guïñëwëmïnii. 
Ayë në pönënämaï ingä mïnitö ïmïnite, Pö cëedäni, angä ëñëninque mïnitö goïnëmïni inte godinque të contayömïni cenguï pede pönongä adinque ee ö ente cëedäni. Baacä intawo, Näwäaquingä intawo, ante nämanque apente änämaï inte ade cëedäni. 
Weetë wacä tömengä nänö mïmö pönënö beyenque ante wee äninque, “Wadäni tömënäni, Mönitö wengonguï cenguï impa, ante do näni godönï impa ïñempa cëmïnii,” angantawo. Mänömaïnö wee angä ëñente wedinque mïnitö në wee äningä beyë ante ayë tömengä nänö nämä apente ëme pönënö beyë ante ede cënämaï ïedäni. Ïñempa inguipo ince inguipoga ongoncoo tömancoo ince mönö Awënë quï impa cemïnii. 
Wïï tömëmïni mïmö entawënö beyë ante nämä apente äninque weetë në wee äningä beyë ante tömengä nänö nämä apente ëme pönënö beyenque ante mïnitö cënämaï incemïnimpa. Incete bitö wabi ïïmaï ante webitawo. “Möitee wodi nänö wee angaïnö beyë ñä ceyente wegaïmo baï inte botö ñöwo ñï ceyente gote baï ïmo adinque wacä tömengä nänö nämä apente ëme pönënö beyenque edö cete botö ïmote apente anguingää,” ante webitawoo. 
Ayë, “Wengonguï önonque pönongä ëninque botö tömengä ingante waa ate pönente apënedinque ade cëmo adinque wadäni ïñömö ede, Baacä ince ïñempa cëmii, ante quïnante pönö babe ante tedewënänii,” ante bitö webitawoo. 
Incete mïnitö cëmïni ince bemïni ince quïëmë baï cemïni ince mïnitö cedïnö adinque wadäni, Wengonguï ñäö apäite baï ëmönongä ingampa, ante acedänimpa, ante cedinque waa ceedäni. 
Ede mïnitö ïñömö, Waa cemöni adinque wadäni oodeoidi ince guidiegoidi ince Codito ingante në godongämë pönëïnäni ince tömänäni tee tëwadämaï inte oda cedämaï incedänimpa, ante pönëninque ede waa ceedäni. 
Botö adobaï, Botö tömëmo enguïnö ante wedämaï ïmopa. Weetë, Botö waa cebo adinque wadäni Itota gämënö pöninque tömengä engä beyenque quëwencedänimpa, ante pönëninque botö quïëmë cebo ince cöwë waa cebopa. 
﻿Mönö Codito tömengä nänö ceï baï botö adobaï cebo adinque mïnitö botö ceï baï adobaï cebaïmïnipa. 
Mïnitö botö ïmote cöwë pönëmïni adinque botö mïnitö ïmïnite waa adinque apënebopa. Ayë do pönengaïnäni näni apënegaïnö ante botö adodö ante apënebo ëñëninque mïnitö, Näwangä impa, ante ëñente cemïnipa, ante adinque botö mïnitö ïmïnite waa ate pönëninque apënebopa. 
Ñöwo ïñömö ïïmaï ämo ëñëedäni. Mönö Codito ñënengä ïnongä inte onguïñengä ingante në angä ingampa. Waoda näna gencaya adinque onguïñengä ñënengä baï ïnongä inte onquiyengä ingante në angä ingampa. Mempo Wengonguï guiquënë ñënengä pönï ïnongä inte mönö Codito ingante në angä ingampa. 
Ïninque onguïñengä ïñömö Wengonguï ingante apënedinque ayë, Wengonguï ebänö angää, ante apënedinque wencadämaï apënececäimpa. Ede bee ocadinque tömengä nämä ocabo ante guïñencate baï apënebaingampa. 
Onquiyengä guiquënë bee ocadinque Wengonguï beyë apënececäimpa. Bee ocadinque tömengä, Wengonguï ebänö angää, ante apënececäimpa. Ede bee ocadämaï inte nämä ocamö ante guïñencate baï onquiyengä apënebaingampa. Mänömaï cedinque tömengä në ëñënämaï cedingä ingante näni ëö tocadingä baï ïnongä inte encabaingampa. 
Ede onquiyengä bee ocadämaï ingä inte godömenque ëö tocacä baï waa incedönimpa. Weetë, Ëö tocate wece we, ante wecä ïninque tömengä ïñömö ede bee ocabaingampa. 
Ede onguïñengä ingante badöninque Wengonguï tömengä nänö ëmönö baï adobaï badongä ëmongacäimpa. Ïninque Wengonguï nänö ñäö apäidö baï adobaï ëmönongä inte onguïñengä bee ocadämaï incecäimpa. Onquiyengä guiquënë onguïñengä nänö ëmönö mäninque ëmönongä ingampa. 
Onguïñengä ingante täno badöninque Wengonguï ayë onquiyengä ingante badoncete ante onguïñengä iyapa ente badongacäimpa. 
Ede wïï onquiyengä beyë ante onguïñengä ingante Wengonguï badongacäimpa. Weetë, Bitö onguïñengä beyë quëwencebiimpa, ante onquiyengä ingante badongacäimpa. 
Ïninque onquiyengä ïñömö, Botö nänöogengä beyë Wengonguï botö ïmote badongacäimpa, ante pönente wedinque bee ocacecäimpa. Ayë, Bee ocabo adinque Wengonguï anquedoidi ince, Botö nänöogengä në angä ingampa, ante ëñencedänimpa, ante cedinque onquiyengä waa cedinque bee ocacecäimpa. 
Incete mönö Awënë nempo quëwëninque onguïñengä de angä baï onquiyengä önonganque baquënengaïnö anguënë. Weetë onquiyengä de angä baï onguïñengä weetë önonganque baquënengaïnö anguënë. 
Ede onquiyengä ayë de äñongante tömengä ingante badoncete ante Wengonguï onguïñengä iyapa ëninque badongacäimpa. Weetë wëñengä onguïñengä ingante onquiyengä mangä beyenque ëñacampa. Incete Wengonguï beyenque tömämö quëwëmompa. 
Onquiyengä bee ocadämaï inte Wengonguï ingante apënecä ïninque waa intawoo, ante mïnitö tömëmïni godongämë pönëë cöninque äedäni. 
Ede dodäni näni cegaï baï cequënëmö inte mönö ïïmaï ante pönengëimpa. Onguïñengä doyenguï encadinque guïñencate wequënengä ingampa, ante edonque ate pönëmaimpa. 
Onquiyengä guiquënë tömengä doyenguï pe ïninque ede waa impa. Ede, Doyenguï bee ocacebiimpa, ante onquiyengä ingante Wengonguï badongä encacampa. 
Botö mänömaïnö ante apënebo ëñëninque mïnitö pancamïniya weetedö weetë äïnëmïnitawo. Ïñempa botö änïnö baï mönitö cöwë cemönipa. Ayë Codito ingante godongämë näni pönencabo adobaï Wengonguï quïnäni ïnönäni inte ede cöwë mänömaï cedänipa cemïnii. 
Mïnitö mïni waa quëwenguinque ante godongämë ponguënëmïni incete mïni godömenque wïwa quëwenguinque godongämë pömïni awedö. Ïninque botö, Waa cemïnipa, ante edö cete anguïmoo. 
Ïïmaïnö ante ñöwo täno apënebo ëñëedäni. Codito ingante mïni pönencabo godongämë pöninque mïnitö ïñömö mïni caipë ince weetë godö weetë godö tedewëninque wacabo nänënë wacabo nänënë bamïnipa. Ante apënedäni ëñëninque botö, Wabänö nöingä ante apënedänipa, ante pönëmopa. 
Näwangä impa, ante pönëmopa. Ede, Ædänidö ïnänite Wengonguï waa acää, ante edonque acëimpa, ante tömengä angä ate mïnitö mïni cabo wadö ante mïni cabo wadö ante tedemïnipa, ante awedö. 
Ïninque, Awënë ëëmë impa, ante godongämë pöninque mïnitö wïï mönö Awënë ëëmë bete baï cemïni awedö. 
Ede mïni godongämë cëñedë ince mïnitö, Wadäni adobaï cencedänimpa, ante ee ongönämaï ïmïni inte tömämïni cenguï ade cëmïnipa. Pancadäniya ayë gëwente ongöñönäni ede pancamïniya do tömo bete dowente wemïni awedö. 
Ïñempa oncö ömaamïni baï inte mïnitö tömëmïni oncönë cente wïï bemïnii. Ede Codito ingante mönö godongämë pönencabo Wengonguï quïmö ïmö incete mïnitö näëmë pïinte cemïni awedö. Ömepodäni ince tömënäni näni guingo imonte wequinque ante mïnitö pe gompote ade cëmïnipa töö. Mänömaï cemïni adinque botö dice, Waa cemïnipa, ämogaa. 
Ede mönö Awënë botö ïmote pönö apënecä ëñëninque botö weetë ïïmaï ante mïnitö ïmïnite pönö apënetabopa. Mönö Awënë Itota ingante Codaa nänö odömonte godongaïöne woyowotë ïñonte Itota päö ëninque, 
Wengonguï ingante waa ate pönente apënedinque päö pä ëninque angacäimpa. “Ïï päö botö baö baï impa. Botö, Mïnitö quëwencemïnimpa, ante botö baö godonte baï cedinque wenceboimpa. Botö pä ente pede pönömo baï mïnitö adobaï ïincayë ate botö ïmote ante pönëninque godongämë ceedäni,” angantapa. 
Mänömaï angä ïinque cënäni ate oweta adobaï ëninque tömengä, “Botö wepë ïïmë baï impa. Wengonguï do apënedinque, Botö pönö cebo ate mïnitö Ao ämïni ïninque mönö godongämë waa cete quëwengëimpa, angacäimpa. Ñöwo adobaï mïïne äninque apënebopa. Botö wepë ante Ao ante ëmïni inte mönö godongämë waa cete quëwengëimpa. Ïninque mïnitö wante wante ïñö bedinque botö ïmote ante pönente becemïnimpa.” Ante Itota angä begadänimpa. 
Ïninque Itota nänö ponguïöne ganca mïnitö mänömaï päö weetë weetë cëninque mänïmë baï weetë weetë bedinque, Mönö Awënë tömämö beyë wengacäimpa, ante odömonte baï cemïni adinque wadäni ëñencedänimpa. 
Mänömaï ï ïninque waocä pönënämaï inte mönö Awënë päö önonque cëninque Awënë nänö bequïmë önonque bedinque tömengä nänö wentamö mongenguinque mönö Awënë baö ante, Önonque impa, ante pïinte baï cedinque tömengä wepë önonque wido cete baï cecampa. 
Ïninque, Æbänö entawëmöö, ante mïnitö nämä näëmente cöwä adinque nöingä ante pönëninque päö cëninque mänïmë bequënëmïni ïmïnipa. 
Ede, Mönö Awënë baö baï impa, ante ecänö pönënämaï inte cente beda ïñömö tömengä nämä nänö apente pante wequinque mänömaï cente becampa. 
Ede mänömaï cemïni beyenque pancamïniya aquïïmïni badinque wenteye bamïnipa. Pancamïniya wïï pönente wemïnipa. Ayë wadäni epodänimë mänïnö beyenque do ëmëwo wënänimpa. 
Incete mönö cöwä adinque nämanque apente äninque nöingä cemö ïninque mönö Awënë weetë mönö ïmonte apente ante pïïnämaï ïmaingampa. 
Mönö Awënë mïnitö ïmïnite apente ante pïingantawo. Ede mönö Awënë, Inguipogaque quëwënäni ïnänite apente äninque botö päñedë mïnitö wïï adobaï pante wequïmïni, ante wee cedinque ñöwo ïñömö ede, Ëñenguënë quëwëedäni, ante wedenque pangä wemompa. 
Botö tönïñamïni ëñëedäni. Mänömaï ï, ante pönëninque mïnitö cencete ante pöninque ee ongöñömïni tömänäni adoyömö pönäni ate godongämë cëedäni. 
Godongämë pöninque mönö wïï apente panguënëmö bacëimpa, ante wee cedinque mïnitö në gëwente wecä ingante ämïni oncönë täno cencecäimpa. Ñöwo mäninque ante yewëmöninque botö mïnitö weca ïincayë ate pöninque wadö mïni änïnö ante godömenque apënebo ëñencemïnimpa. 
﻿Ïñänäni ëñëedäni. Wengonguï Önöwoca mönö ïmonte pönö cecä ate tömengä nänö pönönoncoo eyepë ente ëwocadinque mönö ebänö cequïï, ante ëñëninque mïnitö oda cedämaï incemïnimpa, ante ñöwo yewëmömo aedäni. 
Doyedë ïñömö mïnitö ëñënämaï ïñömïnite wadäni, Mönitö mïñë pöedäni, ante ebämë cete ente mäodäni gogamïnimpa. Tömënäni mïñë mänömaï go go cedinque mïnitö do oda cedinque babetade näni badöninca weca ede weëninque, Mönitö wengonguï impa, ante cedinque quëwengamïnimpa. 
Ïninque mïnitö ïmïnite botö ñöwo, Ëñenguënë quëwëmïnii, ante ïïmaï ante apënebopa. Æcänö Wengonguï Önöwoca tönö ääwocaque baï ëwocacä guiquënë tömengä, Itota nänö panguinque në wentamö mongengä ingampa, ante edö cete tedewenguingää. Ayë weetë Wengonguï Teiyë Waëmö Önöwoca tönö ëwocadämaï ingä guiquënë tömengä, Itota Teiyë Awënë ingampa, ante edö cete apënequingää. 
Adocanque ingante wadö pönö cedinque Wengonguï Önöwoca wacä ingante wadö pönö cedinque tömengä nänö pönönincoo nënempote baï cecä ëninque mönö wadö wadö në cemö ïmompa. Wengonguï Önöwoca adocanque pönï ïnongä ince mänömaï wadö wadö pönö cecampa. 
Ayë mönö Awënë adocanque pönï ïnongä inte waocä adocanque ingante, Ïïmaï cee, äninque wacä ingante, Wadö baï cee, angä ëñëninque mönö tömämö wadö wadö në cemö ïmompa. 
Ayë Wengonguï adobaï adocanque pönï ince tëï pïñengä ïnongä inte waocä adocanque ingante pönö cecä ëninque tömengä tëï pïñengä badinque inte wadö cecampa. Wacä ingante wadö pönö cecä ëninque tömengä tëï pïñengä badinque wadö wadö cecampa. Ïninque Wengonguï mänömaï wadö wadö pönö cecä ëninque mönö tömämö eyepë badinque cemompa. 
Wengonguï Önöwoca, Tömänäni waa quëwencedänimpa, ante ceedäni, ante tömämö ïmonte wadö wadö pönö odömonte apënecä ëñëninque tömämö mönö waa quëwenguinque ante godongämë cemompa. 
Ïninque Wengonguï Önöwoca pancadäniya ïnänite, Wengonguï nö nänö ëñënö ante apënecä ëñëninque tömënäni në nö ante apënedäni badänipa. Ayë adocä Önöwoca ïñömö Wengonguï nänö cedö ante edonque odömongä adinque pancadäniya në adïnäni badinque, Wengonguï mänömaï cecampa, ante nö apënedänipa. 
Adocä Wengonguï Önöwoca apënecä ëñëninque pancadäniya, Wengonguï eyepë pönö cecampa, ante wede pönënäni inte tömënäni wede näni pönënö beyenque nanguï cedänipa. Ayë Wengonguï Önöwoca adocanque ïnongä inte pönö cecä ëninque pancadäniya wëne wëne ïnäni ïnänite gampote apënedäni ate waa badänipa. 
Pancadäniya ïnänite guiquënë Wengonguï Önöwoca godö cecä ëninque tömënäni tëï pïñënäni badinque nanguï pönï cedänipa. Wengonguï Önöwoca apënecä ëñëninque wadäni Wengonguï beyë në apënedäni ïnänipa. Ayë wacä yewente baï tedecä adinque, Wengonguï Önöwoca tedecantawo, wëne tedecantawo, ante weyönäni Wengonguï Önöwoca pancadäniya ïnänite edonque odömongä adinque tömënäni, Æcänö önöwoca në tedecää, ante do ëñënänipa. Pancadäniya guiquënë Wengonguï Önöwoca tönö apënedinque wadäni näni tede baï në tededäni ïnänipa. Ayë ïïnäni wadäni näni tede baï tededäni ëñëninque pancadäniya Wengonguï Önöwoca apënecä ëñëninque, Në tededäni ebänö ante tededänii, ante do ëñënäni inte wadäni ïnänite edonque pönï apënedäni ëñënänipa. 
Ïninque adocä Önöwoca adocanque ïnongä inte tömengä nänö nö angaï baï cedinque mönö ïmonte apente ëninque, Pancamïniya ïïmaï cecemïnimpa, wamïni ïïmaï cecemïnimpa, ante pönö cecä ëninque adocanque nänö cequënënö ante wacä nänö cequënënö ante ede tömämö mönö cequënënö ante cemompa. 
Mönö baö adoyonque pönï ëñamö ince mönö wïï adodonque cequïnö ante ëñamö inte mönö pe pagenguincoo watai watai ëñamompa. Ede wadö mönö cequïnö ante watai ëñadinque mönö weetë wadö cequïnö ante watai watai ëñamompa. Ïninque watai watai nanguï mönö ëñacoo ïñömö adoyonque pönï impa. Ayë Codito nempo quëwëninque mönö adobaï adocabomö ïmompa. 
Mönö adocabomö mönö tömämö baquinque Wengonguï Önöwoca mönonga pö guiite owocampa. Ïninque oodeocä ince guidiegocä ince wacä ingante në cecä ince abe tawente ee gote baï nämä beyenque në cecä ince mönö tömämö adotaca bete baï Wengonguï Önöwoca tönö ääwocaque baï tömämö ëwocamompa. 
Mönö baö adoyonque pönï ëñamö ince mönö wïï adodonque cequïnö ante ëñamö inte mönö ëñacoo watai watai nanguï ëñamompa. 
Ïninque mönö önöwa ince, “Önompo ömepobo inte botö waocä baö ömaabo ïmopa,” ante edö cete anguingää. Ïñempa mänömaï wete tedecä ince önöwa cöwë waocä baö ëñate ëwacampa. 
Ayë mönö önömonca ince, “Awinca ömemömo inte botö waocä baö ömaabo ïmopa,” ante edö cete anguingää. Ïñempa mänömaï ante tedecä ince önömonca cöwë waocä baö ëñate ëmoncacampa. 
Ïñempa mönö baö tömäñö awincaque ëmömö baï ede quïmoncadö ëñenguënëï. Ëñënämaï incedömöimpa. Ayë mönö baö tömäñö önömoncaque ëmoncamö baï quincadodö ongoncadoquënëï. 
Incete Wengonguï ïñömö ede, Waomïni mïni cequënënö ante eyepë cecemïnimpa, ante badonceboimpa, ante Wengonguï angacäimpa. Ïninque tömengä nämä nänö angaïnö baï badöninque mönö pe pagenguincoo adoyonque baquinque ante wadö cequïnö ante wadö cequïnö ante tömäñö badongacäimpa. 
Ede adodonque pönï mönö cequënënö ante Wengonguï badongä baï mönö wadö mönö cequënënö ante quïodö pe pagente cequënëï. 
Wengonguï nänö në badongaïmö ïnömö inte wadö mönö cequïnö ante watai wadö mönö cequïnö ante watai nanguï mönö ëñacoo ëñamö ince mönö baö adoyonque pönï ëñamompa. 
Mänömaï ëñamö ïñömonte ede mönö awinca ince önompo inte apënedinque, “Bitö de ämi baï botö tömëmo eyepë cecedömoimpa,” ante edö cete anguïï. Ayë weetë mönö ocamö ince önöwa inte apënedinque, “Bitö de ämi baï botö tömëmo eyepë cecedömoimpa,” ante edö cete anguïï. 
Weetë mönö baö pancayonga pe pagënämaï ï incete mänïñö ante mönö godömenque waa adinque, Mönö quëwenguïñö impa, ante angëimpa. 
Wayö guiquënë, Wïï waëmongä awedö, ante mönö äñö ante, Waa acedänimpa, ante cedinque waëmoncoo pönö dadi ompogate mänïñö beyë godömenque waa ate baï cemompa. Wayö guiquënë mönö guïñëñate wedö ante, Wïï edonque acëimpa, ante pönö bee ogate cedinque mönö guïñëñayö beyë godömenque waa cemompa. 
Waëmö mönö ayö guiquënë, Edonque acëimpa, ante bee ogadämaï cemompa. Incete, Adoyonque bacëimpa, ante mönö baö wayö wayö badöninque Wengonguï, Wïï waëmongä, ante mönö weyö ante pönëninque, Mänïñö botö godömenque waa abopa, ante badongacäimpa. 
Ïninque, Mïnitö baoncoo näëmë pïïnämaï incemïnimpa, ante cedinque Wengonguï mönö baö adoyonque badongacäimpa. Weetë mïnitö nämä baoncoo ince näëmë waadete waa cecemïnimpa, äninque Wengonguï tömäñö waa acampa. 
Ïninque mönö baö adoyömonque nantate weyömö tömäo woote woote nantate wemompa. Ayë weetë adoyömonque adinque, Waëmö impa, änäni ëñente wedinque tömäo watapë tomompa. 
Mïnitö ïñömö, Wayö wayö ëñamö ince adoyonque ëñamompa, ante do pönëninque, Mönö adobaï nänënë nänënë ingaïmö inte ñöwo weetë Codito nempo quëwëninque adocabomö ïmompa, ante pönencemïnimpa. 
Ïninque Codito ingante godongämë mönö pönencabo ïmö adinque Wengonguï angä ëñëninque ïïmaï cemompa. Yecadomöni ïmöni ïñömö Codito nänö da godongaïmöni ïmönipa. Gao wei ïnäni ïñömö Wengonguï beyë në apënedäni ïnänipa. Ayë teceguedënäni ïnäni ïñömö në odömonte apënedäni ïnänipa. Weënömenque ïnäni ïñömö tëï pïñente entawente në nanguï cedäni ïnänipa. Yemïñë gao eidinque ïnäni ïñömö Wengonguï Önöwoca tönö ääwocaque baï ëwocadinque ïïmaï cedänipa. Pancadäniya, Wëne wëne ïnäni waa bacedänimpa, ante në waa cedäni ïnänipa. Pancadäniya wadäni beyë në waa cedäni ïnänipa. Pancadäniya në änäni ïnönäni inte awënëidi ïnänipa. Ayë yemïñë pönï ïnäni ïñömö wadäni näni tede baï në tededäni ïnänipa. 
Mänömaï ïmö incete ede Codito nänö në da godongaïmö dice tömämö ïmongaa. Ayë Wengonguï beyë në apëneïmö dice tömämö ïmongaa. Në odömönömö dice tömämö ïmongaa. Në tëï pïñente entawente nanguï cedömö dice tömämö ïmongaa. 
Ayë Wengonguï Awënë pönö cecä incete wëne wëne ïnäni näni waa baquinque ante dice tömämö në waa cemongaa. Ede wadäni näni tede baï dice tömämö tedemongaa. Wacä mänömaï wadäni näni tede baï tedecä ëñëninque tömämö dice mönö tededö adodö edonque apënemongaa. 
Incete mïnitö Wengonguï ingante, Bitö Önöwoca pönö cecä ate mönitö eyepë inte ate yecado ongönäni näni ceï baï adobaï cecete ante nanguï wemönipa, ante apënedinque nanguï ceedäni. Ñöwo ïñömö botö, Æbänö godömenque waa pönï cequïï, ante yewëmonte odömömo aedäni. 
﻿Botö waodäni näni tede baï tedebopa, ämïnitawo. Wengonguï anquedoidi näni tede baï tedebopa, ante tomïnitawo. Ïñempa mönö wadäni ïnänite waadedämaï inte tedemö ïninque ampoincade önonque ampoï baï ïmaimpa. Waadedämaï inte tedemö ïninque adoyömö pönö wo pönö wo pönö wecainta baï mönö adobaï önonque tedewëmö ïmaïmompa. 
Wengonguï Önöwoca pönongä ëninque botö tömengä beyë në apënebo ïmopa, ante tomïnitawo. Waodäni näni wë wodonte ëñengaïnö tömänö ante edonque pönï ate ëñëmopa, ante tomïnitawo. Waodäni näni nanguï ëñënö ante adinque tömänö ante ëñëmopa, ante tomïnitawo. Ede në wede pönëmïni inte mïnitö änanquidi ince ämïni ëñente cabente gotawo. Ïñempa mänïnö tömänö waa pönï cemö ince mönö wadäni ïnänite waadedämaï inte cemö ïninque weetë önömonque ede mönö babaimpa. 
Ömepodäni ïnänite botö mäincoo tömää nënempote godömopa, ante tomïnitawo. Wengonguï beyë ante ceyömote wadäni botö baö botö ëñayö ince iya tance cedäni ate wedinque botö piyënë cebaïmopa, ante mïnitö, Waa cebopa, ante tomïnitawo. Ïñempa mänïï tömää waa cedinque mönö waadedämaï inte cemö ïninque mönö waa cedö beyë ënämaï ïmaïmompa. 
Në waadete pönengä ïñömö tömengä pïïnämaï inte ede piyënë cedinque godö waadete cecampa. Wadäni gomonga cedinque godömenque nanguï ënäni adinque në waadecä weetë waadete pönëninque pïinte wedämaï inte piyënë cecampa. Nämä nänö cedïnö ante pönëninque në waadete pönengä ïñömö, Botö gomonga cebopa, ante tededämaï ingampa. Tömëmoque waëmö ïmopa, ante nämä waa adämaï ingampa. 
Wacä tece ceyongante në waadete pönengä ïñömö, Täno cebote, ante wee cedämaï ingampa. Nämä nänö ëïnënö ante cedämaï inte tömengä wadäni beyenque cecampa. Weetë wïï ïñontobë enguï bacampa. Wadäni wëne wëne cedäni ate wedinque tömengä në waadecä ïnongä inte weetë piyënë cecampa. 
Ïninque, Wacä wëne wëne cecampa, ante tededäni ëñente wedinque në waadete pönengä ïñömö mänïnö ante todämaï ingampa. Weetë, Wacä nöingä cecampa, ante tededäni ëñëninque tömengä watapë pönï tocampa. 
Æbämë cedäni ince në waadete pönengä ïñömö piyënë cedinque tömänäni ïnänite wee gompocampa. Weetë, Waa cedänipa, änäni ëñëninque tömengä, Näwangä impa, ante do ëñengampa. Æbämë ba incete tömengä, Ayë ate watapë bacëimpa, ante cöwë pönëninque wentedämaï inte ee cecampa. 
Mönö waadete pönëmämo ïñömö cöwë de badämaï ingëimpa. Weetë Wengonguï ïincayë ate, Idewaa, angä ïninque inguipoga tömengä beyë mönö apënedö guiquënë ede de angëimpa. Wadäni näni tede baï mönö tededö ince pe wëënecëimpa. Inguipoga nanguï adinque mönö ëñënö ante Wengonguï, Idewaa, ancecäimpa. 
Ñöwo mönö ëñënö ïñömö pancaa ëñëninque pancaa weetë oda cemompa. Wengonguï beyë mönö apënedö ïñömö pancaa apënedinque mäninque apënemompa. 
Ïinque bayedë guiquënë Wengonguï nänö apënedö edemö ëñëninque mönö nöingä pönï odömonte apënecemöimpa. Oda cete mönö ëñënö ante, Idewaa, äninque Wengonguï mänïñedë ede mönö wïï eyepë apënete wedö ante, Idewaa, ancecäimpa. 
Botö ïñömö wëñëmoyedë wëñengä nänö tede baï tededinque wëñengä nänö ocai ëñënö baï ëñengaïmo inte wëñengä, Ïïmaï impa, ante nänö pönënö baï botö mänïñedë adobaï pönengaboimpa. Ñöwo guiquënë picëmo badinque wëñëmoyedë botö cegaïnö ante ñimpo cebopa. 
Awocawenta wëmö ate baï cedinque mönö ñöwo Wengonguï Önöwoca nänö odömönö ante ede wïï edonque amompa. Ayë ate guiquënë mönö awincadö awinca edonque pönï acëimpa. Botö ñöwo pancaa adinque oda cete ëñëmo ïmopa. Ayë ate guiquënë Wengonguï pönö odömongä adinque tömengä botö ïmote edonque pönï acä baï botö adobaï tömää eyepë pönï aceboimpa. 
Ïninque mönö entawënoncoo ante adinque mënonque go adodonque mänimpodonque ayë ongompa. Mönö wede pönënö ante edemö entawengëimpa. Watapë bacëimpa, ante mönö pönënö ante edemö entawengëimpa. Mönö waadete pönënö ante edemö entawengëimpa. Ïninque mänimpodonque ayë ongö incete mönö waadete pönënö ïñömö ede ñënënö pönï ï ïninque mönö mänïnö ante täno edemö entawengëimpa. 
﻿Ïninque mïnitö, Në waadete pönëmö bacëimpa, ante mänïnonque ante pogodo gote baï nanguï ceedäni. Ayë adobaï, Wengonguï Önöwoca mönö ïmonte nänö pönönö baï mönö eyepë ëwocadinque cecëimpa, ante nanguï ëïnente weedäni. Mänïnö Wengonguï Önöwoca nänö pönönoncoo ate adinque mïnitö, Wengonguï beyë në apënemö mönö täno adodonque ante bacëimpa, ante godömenque ëïnente wedinque ceedäni. 
Ede wadäni näni tede baï ecänö tededa tömengä wïï waodäni ïnänite apënecampa. Wengonguinque ingante apënecampa. Ede tömengä önöwocaque tedecä ïninque tömengä ingante Wengonguï ebänö awëmö apënecää, ante edö cete ëñenguïnänii. 
Wengonguï beyë në apënecä guiquënë waodäni ïnänite waadete pönëninque ïïmaï cecete ante apënecä ëñënänipa. Mïnitö tëï pïñëmïni mïni entawenguinque wede pönencemïnimpa, ante apënecampa. Ayë, Wewente quëwëmïni ince mïnitö wampo bawënente tëï pïñente cöwë cecemïnimpa, ante tömengä Wengonguï beyë ante pönö apënecampa. 
Wadäni näni tede baï në tedecä guiquënë, Tömëmo tëï pïñëmo botö entawenguinque ante nanguï ëñenceboimpa, ante nämä beyenque ante tedecampa. Wengonguï beyë në apënecä guiquënë Codito ingante näni godongämë pönencabo beyë ante apënedinque, Mïnitö tëï pïñente mïni entawenguinque ëñencemïnimpa, ante apënecampa. 
Ïninque mïnitö tömämïni wadäni näni tede baï apënemïni adinque botö wedenque tobaïmopa. Weetë tömämïni Wengonguï beyë apënemïni adinque botö godömenque watapë tobaïmopa. Wengonguï beyë në apënecä ïñömö ñënengä ïñongä wacä tededö në tedecä guiquënë wedangä ingampa. Incete, Codito ingante mïni godongämë pönencabo tëï pïñente entawencemïnimpa, ante cedinque tömengä wacä tededö tedete ate, Ïïmaï ante tedetabopa, ante mïnitö tededö adodö ante edonque apënecä ïninque tömengä adobaï ñënengä ïnongä ïmaingampa. 
Ïñänäni ëñëedäni. Wengonguï nänö wë wodönö ince tömengä nänö nö ëñënö ince tömengä nänö nö odömönö ince ante botö mïnitö weca pöninque odömonte apënebo ëñëninque mïnitö godömenque pönëmaïmïnipa. Wengonguï ïïmaï cececäimpa, ante apënebo ëñëninque mïnitö guïñente wedinque waa cebaïmïnipa. Weetë mïnitö weca pöninque botö wadäni näni tedebaï tedete apënebo baï mïnitö edö cete godömenque në pönëmïni baquënëmïnii. 
Ede gobe ongonte aa pedinque önonque ante pedäni ëñëninque mönö weetë, Ædemë ante pedänipa, ante edö cete ëñenguïï. Në ampoinca ampodäni adobaï ämotamïni ïnämaï önonquedö ante ampodäni ëñëninque mönö, Ædemë ante ampodänipa, ante edö cete ëñenguïï. 
Ayë tontado adobaï, Weetedö weetë cecëimpa, ante todompeta näni ancadeca we ööninque idiquibë we öongä ïninque wadäni, Æbämë cecete ante we öongää, ante wedinque oda cete ee ongonte weetedö weetë cedämaï ïmaïnänipa. 
Ayë mïni cabo adobaï wïï edonque apënemïni ëñëninque wadäni, Æbämë ante tedecää, ante wedinque oda cete webaïnänipa. Woboyë mämoque ïñempa tedewëmaïmïnipa. 
Waodäni inguipoga tömäo quëwëninque nanguï näni tededoncoo tededänipa. Näwangä impa. Incete wadäni näni tededö wadäni näni tededö tömää tedequïnö ï ïninque adodeque ince önonque tedete ïnämaï impa. 
Ïninque wacä apënecä ëñëninque botö, Æbänö ante tedecää, ante ëñënämaï ïmo adinque tömengä weetë, Wabi inte wïï ëñëmipa, ancedongäimpa. Tömengä ingante botö adobaï, Wabi inte botö tededö wïï tedebipa, ante ancedömoimpa. 
Ïninque mïnitö, Wengonguï Önöwoca pönö cecä ëninque mönö eyepë ëwocadinque cecëimpa, ämïnitawo. Mänömaïnö äninque mïnitö, Wengonguï Önöwoca pönö cecä ente ëwocadinque cedömö inte mönö Codito ingante mönö godongämë pönencabo godömenque tëï pïñente entawengëimpa, ante pönëninque mïnitö, Mänïnonque ante botö ëwocate cequïnö ante pönongä enceboimpa, ante täno ëïnente ceedäni. 
Mänömaï beyë wadäni näni tede baï në tedemïni ïñömö mïnitö tönïñadäni adobaï ëñencedänimpa, ante cedinque Wengonguï ingante ïïmaï ante äedäni. Wengonguï ëñëmi. Wadäni näni tede baï do tededinque botö ebänö ante tedetawoo, ante bitö odömonte apënebi ëñëmoe. Mänömaïnö ante apënebi ëñëninque botö weetë mönitö tededö adodö ante edonque apënebo ëñëninque mïnitö Wengonguï ingante apënete ceedäni. 
Wadäni näni tede baï tededinque Wengonguï ingante apënebo inte botö önöwocaque pönente apënedinque ocai ömedecabo baï inte apënebaïmopa. 
Mänömaï impa, ante adinque ebänö cequïmoo. Ede önöwoca pönente apënedinque botö ocai adobaï ëñente pönëninque Wengonguï ingante apëneceboimpa. Ayë Wengonguï ingante waa pönï apënecete ante önöwoca pönente ämotamïni äninque adobaï ocai ëñente pönëninque ämotamïni anceboimpa. 
Bitö, Wengonguï ingante waa pönï cecampa, ante önöwocaque pönëninque apënebitawoo. Ïñempa Wengonguï ingante waa ate pönëninque önöwocaque pönente apënebi ëñëninque wacä në önonganque ingä guiquënë, Bitö ebänö apënebii, ante ëñënämaï inte, Ædö cete Ao anguïmoo, ante webaingampa. 
Bitö waa ate pönëninque önöwocaque waa apënebi ëñëninque tömengä weetë, Bitö ebänö ancete ante tedebii, ante ëñënämaï inte edö cete godömenque tëï pïñente entawenguingää. 
Botö ïñömö, Mïnitö wadäni näni tede baï wedenque tedeyömïni botö godömenque nanguï tedebopa, ante Wengonguï ingante waa ate pönëninque apënebopa. 
Incete Codito ingante mönö pönencabo tönö godongämë pöninque botö wadäni näni tede baï tëne tinco mïido ganca tedequï ince wïï tededinque weetë, Wadäni ëñencedänimpa, ante mënea pönï edonque apënedinque waa tobaïmopa. 
Ïñänäni ëñëedäni. Tece ëñadäni ïñömö wëne wëne mönö cepämo ante ëñënämaï ïnänipa. Mïnitö adobaï mänïnö wëne wëne mönö cepämo ante ëñënämaï inte baï pönëedäni. Weetë ocai mönö pönënö guiquënë mïnitö mänïnö ante wëñënänique wedenque näni encadö baï wïï pönëninque weetë picënäni näni nanguï encadö baï adobaï nanguï encate pönëedäni. 
Dodäni mönö Awënë beyë ante wee äninque ïïmaï ante yewëmongadänimpa. “Wadäni näni tede baï në tededäni ïnänite botö ämo ëñëninque tömënäni weetë botö quïnäni ïnänite apënecedänimpa. Incete ïïnäni guiquënë botö ïmote cöwë ëñënämaï inguïnäni awedö, ante mönö Awënë angampa,” ante yewëmongatimpa. 
Ïninque, Wadäni näni tede baï tedemïni ëñëninque në pönënäni wedämaï ïñönäni në pönënämaï ïnäni guiquënë mänömaï tedemïni ëñëninque guïñente wecedänimpa, ante cedinque Wengonguï Önöwoca pönö cegacäimpa. Weetë Wengonguï beyë ante edonque apënemïni ëñëninque në pönënämaï ïnäni wedämaï ïñönäni në pönënäni guiquënë do ëñencedänimpa, ante cedinque Wengonguï Önöwoca pönö cegacäimpa. 
Codito ingante mïni pönencabo godongämë pöninque tömämïni wadäni näni tede baï wadäni näni tede baï tedemïni adinque ayë pönäni guiquënë në ëñënämaï ïnäni ince në pönënämaï ïnäni ince ebänö anguïnänii. Mänömaïnonque tedemïni ëñëninque tömënäni weetë, Mïnitö ömedecamïni inte önonque tedewëmïnipa, ante webaïnänipa. 
Tömämïni weetë Wengonguï beyë edonque apëneyömïni në pönënämaï ingä ince në ëñënämaï ingä ince ponte ëñëninque tömämïni mïni apënedö beyë tömengä, Botö wëne wëne cetabopa, ante webaingampa. Ayë Wengonguï beyë ämïni ëñente wedinque tömengä, Botö näwangä wëne wëne cedömo inte wentamö mongente awedö, ante nämä apente ämaingampa. 
Ayë tömengä mïmöno nänö wentamö wë wodönincoo da tadonte ate baï edonque ate wedinque tömengä ede weente guidömëmë ñongëninque Wengonguï ingante, Bitö adobique në waa cebi ïmipa, ante waa apënebaingampa. Ayë mïnitö ïmïnite, Näwangä Wengonguï Önöwoca tönö ääwocaque baï ëwocamïnipa, ante apënebaingampa. 
Mänömaï ï ïninque ïñänäni, mönö ebänö cequïï. Wengonguï Önöwoca pönö cecä ëninque eyepë inte mïnitö tömämïni godongämë pöninque ïïmaï cemïni incemïnimpa. Adocanque ämotamïni adodeque angä ingampa. Wacä odömoncete ante adodeque apënecä ingampa. Wacä ingante Wengonguï edonque odömonte apënecä ëñëningä inte tömengä adodö ante adodeque ante odömonte apënecä ingampa. Wacä guiquënë wadäni näni tede baï adodeque tedecä ingampa. Tömengä ebänö ante tedecää, ante wacä do ëñëninque mïnitö tededö weetë edonque apënecä ingampa. Mänömaï wade wade ante në apënemïni inte mïnitö tömämïni, Godongämë tëï pïñente entawengëimpa, ante ïïmaï cete tedecemïnimpa. 
Wadäni näni tede baï tedeyongä wacä adotedë wee tededämaï incecäimpa. Mäningä ïinque tedecä ate wacä tedececäimpa. Ayë weetë wacä, Tedeceboimpa, angä Ao ämïni tedecä ate idewaa. Mänimpodänique tedete ñïne cedäni adinque wacä ëñëninque, Æbänö ante tededänii, ante mïnitö tededö edonque apënecä ëñencemïnimpa. 
Codito ingante mïni pönencabo weca në ëñente adodö apënequënengä de angä ïninque ede wadäni näni tede baï në tedeïnente wecä ïñömö weetë ee adinque tededämaï inte pe wëënececäimpa. Tömengä nämä ince önöwënenque tedete Wengonguï ingante tedececäimpa. 
Wengonguï beyë në apënedäni adobaï mengäa pönï apënedäni ate idewaa. Mänimpodänique apënedäni ëñëninque mïnitö, Nö ante apënedänii, idiquibë ante apënedänii, ante apente ante ëñencemïnimpa. 
Ayë adocanque tece apënee göñongä wacä në ëñëë congä ingante Wengonguï Önöwoca ïñontobë apënecä ëñëninque tömengä, Botö apëneceboimpa, angä ëñëninque në apënedingä weetë apocënë ede ëamonca ëñëë concecäimpa. 
Ede Wengonguï beyë apënedinque adocanque täno apënete ñïne cecä ate weetë wacä weetë wacä apënete ñïne cececäimpa. Mänömaï cedinque mïnitö godongämë ëñente badinque wampo bawënente ongoncemïnimpa. 
Wengonguï beyë në apënedäni ïñömö tömënäni nämä önöwoca wee äninque önöwënenque wedämaï inte ocai pönente apënedänipa. 
Ede Wengonguï ince në gänë pönënongä inte Ye ye wapiticë godö tededämaï ingampa cemïnii. Wengonguï quïnäni Codito ingante näni pönencabo tömänäni wayömö näni cabo wayömö näni cabo godongämë pöninque näni ceï baï cedinque, 
mïnitö adobaï Codito ingante mïni pönencabo godongämë pöñömïni onquiyënäni ïnänite ämïni tededämaï incedänimpa. Ede, Apocënë ëñëmäewedäni, ante Möitee wodi nänö wee angaï baï cedinque onquiyënäni weetedö weetë änämaï inte onguïñënäni näni änonque ëñëninque ede ëñëë concedänimpa. 
Æbänö ante apënedänii, ante ëñencete ante wedinque onquiyengä oncönë gote ate angä ëñëninque tömengä nänöogengä weetë adodö apënecä ëñencecäimpa. Ede Codito ingante mïni pönencabo godongämë pöñömïni onquiyengä ïñömö, Guïñënete awedö, äninque ee tededämaï incecäimpa. 
Ïñempa, Wengonguï nänö angaïnö ante mïnitö adomïnique dice mä pönëninque odömömïnitawogaa. Wadäni ëñënämaï ïñönänite mïnitö dice adomïnique Wengonguï nänö apënedö ante ëñëmïnitawogaa. 
Bitö, Wengonguï beyë në apënebo ïmopa, ämitawo. Wengonguï Önöwoca pönö cecä ëninque botö eyepë ëwocadinque në nanguï cebo ïmopa, ämitawo. Mänömaï ëwocabi inte do ëñëmi ïninque bitö, Mönö Awënë nänö wee angaïnö ante Pabodo mänïnonque ante yewëmongampa, ante, Näwangä impa, ante apënebaïmipa. 
Weetë mänïnö ante ecänö ëñënämaï ïna tömengä ingante weetë mönö ëñënämaï ingëimpa. 
Ïñänäni, Mänömaï impa, ante pönëninque mïnitö, Wengonguï beyë apënecëimpa, ante cecete ante cöwë nanguï ceedäni. Ayë, Pancadäniya wadäni näni tede baï apënedänipa, ante adinque mïnitö Baa änämaï ïedäni. 
Incete quïëmë cemïni ince mïni pönencabo mïni godongämë watapë quëwenguinque ante nöingä pönente edemö ceedäni. 
﻿Ñöwo botö tönïñamïni ëñëedäni. Codito ingantedö ante botö do watapë apënebo ëñëninque mïnitö mänïneque ante Ao ante wede pönëninque ede tëï ongömïnitapa. Ñöwo guiquënë mïnitö, Mänïne ante ebänö intawoo, ante oda cedämaï incemïnimpa, ante botö adodö ante edemö odömonte yewëmömoï aedäni. 
Mänïne ante watapë apënebo ëñëninque ede mïnitö adode ante wede pönëninque tëï ongömïni inte ede mänïne beyenque quëwëmaïmïnipa. Weetë mänïne botö watapë apënedö ante ëme pönëmïni ïninque mïni pönënïmämo ince önömämoque pönï babaimpa. 
Ede mönö Codito tömengä nänö pönö cegaïnö ante botö ëñënö ante botö doyedë, Mänïne ante mönö täno pönengëimpa, ante pönö apënebo ëñëmïnitapa. Ñöwo weetë, Ëñencemïnimpa, ante botö adode ante yewëmömo acemïnimpa. Wengonguï angä ëñente näni yewëmongaïnö baï ïinque cedinque mönö Codito ïñömö wëne wëne mönö cegaïnö ante teëmë mongente weetë wengacäimpa, ante impa. 
Ayë, Wengä ate tömengä baö ïnï ö ente mäo daga wengadänimpa. Ayë Wengonguï angä ëñente näni yewëmongaïnö baï cedinque Codito mëönaa go adoöneque ïñonte do ñäni ömëmonte mïingä quëwengacäimpa, ante mänïne ante impa. 
Ayë ñäni ömëmonte quëwënongä inte tömengä dobe Pegodo weca ponte a ongongä acantapa. Ayë ate tömengä nänö në ëmïñengaïnäni, Dote, näni änönäni weca dobe ponte a ongongä adänitapa. 
Ayë ate mönö tönïñadäni quïniento ganca ayë godömenque nanguï ïnäni godongämë ongöñönäni tömengä tömënäni weca do ponte ede a ongongä adotedë agadänimpa. Ïïnäni ïñömö pancadäniya ñöwo do wengadänimpa. Pancadäniya nanguï ïnäni në agaïnäni ince ayë mïïnäni quëwënänipa. 
Mänïnäni adäni ate Itota weetë Tantiago weca a ongongä agacäimpa. Ayë ate tömengä nänö në da godongaïnäni weca adocä Itota ponte a ongongä agadänimpa. Itota mänömaï cegacäimpa, ante botö, Mänïne täno pönengëimpa, ante yewëmömopa. 
Botö guiquënë në wempodingä baï inte weyömote tömengä ñöwo pönï botö weca a ongongä atabopa. 
Ede Codito tömengä nänö në da godongaïmo ïmo ince botö wadäni tömengä nänö në da godongaïnäni baï wïï adobaï ïmopa. Ede Itota ingante godongämë näni pönencabo ïnänite në togente pangaïmo inte botö wedämo pönï ïmopa. 
Ede ebämë ïmo incete Wengonguï waadete pönö cecä beyenque botö mänömaï ïmopa. Ede tömengä nänö pönö cedö ante botö wïï önonque cecete ante ëmoimpa. Weetë wadäni wedenque ceyönäni tömengä waadete pönö cecä ëninque botö godömenque nanguï cetabopa. Incete botö dice tömëmoque adoboque cebogaa. Weetë Wengonguï nänö waadete pönö cedö ënïmo inte botö tömengä tönö cedinque nanguï cebo ïmopa. 
Ïninque botö apënebo ince tömënäni apënedäni ince mönö Codito tömengä nänö pönö cegaïnonque ante tömämöni apënemönipa. Mänïneque ante apënemöni ëñëninque mïnitö mänïneque ante pönëmïnitapa. 
Ïninque, Codito do ñäni ömëmongacäimpa, ante apënemöni ëñëmïni incete pancamïniya, Në wengaïnäni dice ñäni ömëmönäniyaa, ante edö cete änewëmïnii. 
Ïñempa, Cöwë ñäni ömëmönämaï ïnäni baï mönö Codito ince adobaï ñäni ömëmönämaï incedongäimpa. 
Ayë Codito ñäni ömëmönämaï ingä baï tömengä waa pönï nänö pönö cegaïnö ante quïnante apënequënëmönii. Ede önonque pönï bacedönimpa. Ayë önonquedö ante apënemöni baï mïnitö mänïne ante pönëmïni ince edö cete quëwenguënëmïnii. 
Mönitö godömenque Wengonguï ingante ante apënedinque, Codito ingante Wengonguï ince angä ñäni ömëmongacäimpa, ante apënetamönipa. Ïninque, Në wengaïnäni cöwë ñäni ömëmönämaï ïnänipa, ante mïni änewënö ïñömö näwangä ï baï mönitö Wengonguï nänö cegaïnö ante babe wapiticë ante ede apënecedömönimpa. Ede, Cöwë ñäni ömëmönämaï ïnänipa, ante mïni änewënö näwangä ï baï Wengonguï, Ñäni ömëmöe, ante edö cete anguënengää. 
Ïñempa, Ñäni ömëmönämaï ïnänipa, ante mïni änewënö näwangä ï baï Codito ince adobaï ñäni ömëmönämaï incegacäimpa. 
Ayë Codito ñäni ömëmönämaï ingä baï mïnitö mïni wede pönënö ince önonque pönï pönente incedönimpa. Ïninque wentamö mïni mongënö edö cete ñä mënongaquënëmïnii. Mïni wëne wëne cedïnö beyë wentamö mongente wecedömïnimpa. 
Mänïnö ante mïni änewënö näwangä ï baï Codito nempo quëwëninque do wengaïnäni ince do mempoga wëninque edö cete quëwenguënënänii. Quëwënämaï incedönänimpa. 
Codito pönö engä beyenque mönö adopoque wëninque weetë wënämaï quëwengëimpa, ante mönö inguipogaque pönëninque wëmo baï wadäni wedenque wewëñönäni mönö godömenque nanguï wewenguënë incedönimpa. 
Incete Codito dobe ñäni ömëmongacäï apa änewëmïnii. Ede waodäni tänomö amïñayonte tä pedäni baï cedinque Wengonguï adobaï, Do wengaïnäni ïnänite ämo ñäni ömëmoncedänimpa, ante cecete ante cedinque Codito Tänocä ingante do angä ëñëninque ñäni ömëmongacäimpa. Näwangä impa, ante ämo ëñëmaïmïnipa. 
Ede waocä ince adocanque ëñënämaï cecä beyenque mönö wenguïmämo pongatimpa. Ayë në wenguënëmö inte weyömonte Ñöwocä Waocä ëñagaingä inte wëninque ñäni ömëmongä beyenque mönö ñäni ömëmonte quëwenguïmämo adobaï pongatimpa. 
Ede mëmë Adäö wodi tömengä tönö tömämö godongämë në wenguënëmö bagaïmö inte mönö tömämö adobaï Codito tönö godongämë në ñäni ömëmonguïmö bagamöimpa. 
Incete to amïñayedë tänomö näni tä pedömö baï ïnongä inte mönö Codito adobaï Tänocä ïnongä inte ede täno ñäni ömëmongacäimpa. Codito nempo në quëwënömö guiquënë mönö ayëmö ïnömö inte ede tömengä nänö ponguïöne ïinque ba ate mönö mänïñedë ate në ñäni ömëmonguïmö ïmompa. 
Mänïñedë ate inguipoga awënë odeyeidi nempo ongoncoo ince Codito tömancoo ö ente ömëe ëwencecäimpa. Ñënënäni näni änömämo adobaï tömämämo ömëe ëwencecäimpa. Tëï pïñënäni näni nanguï cedoncoo ince Codito adocä ince tömancoo wido cececäimpa. Ayë adocä në Awënë Odeye ïnongä inte tömengä nempo ongoncoo weetë ede Mempo Wengonguï nempo ede pede godongä ëninque Mempo Wengonguinque tömenganque adocanque Awënë Odeye ïnongä incecäimpa. Mänïñedë ate ede ñöwo mönö quëwëmämo ïñömö ede ïinque baquïnö anguënë. 
Incete Wengonguï Codito ingante, Bitö ïmite në pïinte cegaïnäni tömänäni ïnänite mö gongencebiimpa, ante cedinque tömengä önöwa gäänë nänö weentodonganca ede adocä Codito ince mänïnö nänö ïinque ceganca në Awënë ïnongä ingampa. 
Ayë tömengä ingante në pïinte cedäni ïnänite ëmëwo be tacä adinque adoque pönï mönö wenguïmämo ince ayë ongö adinque Wengonguï, Mänïmämo de bacëimpa, ante mäo ömëe ëwencecäimpa. 
Tömengä nempo Wengonguï tömancoo pede godongä ëninque tömengä në Awënë bacecäimpa, ante do yewëmongatimpa. Mänömaïnö ante yewëmonte ongö incete Wengonguï në pede godönongä inte edö cete, Nämä pede godömopa, anguingää, ante edonque acëimpa. 
Ayë ate Wengonguï Wengä ince, Mempo Wengonguï botö nempo tömancoo në pede pönongä inte tömengä adocanque pönï Teiyë Awënë badinque tömenganque tömancoo ënempocecäimpa, ante cececäimpa. Mänömaï cete ate tömengä adobaï Mempo Wengonguï nempo quëwëninque Mempo nänö änonque ante ëñente cececäimpa. 
Pancadäniya ede, Do wengaïnäni beyenque cemönipa, ante cedinque tömënäni beyë epënë guiidänipa. Ïninque, Ñäni ömëmönämaï ingëimpa, ante mïni änewënö näwangä ï baï tömënäni ebänö cequënënäni ïnänii. Ede, Ñäni ömëmönämaï ingëimpa, ante näwangä ï baï ede tömënäni në wengaïnäni beyë quïnante epënë guiiquënënänii. 
Ayë mïni änewënö näwangä ï baï mönitö ïñömö quïnante möni wante ïñö wante ïñö wodo wenguïnö ante wequënëmönii. 
Botö ïïmö ïñö ïïmö ïñö do wëwocabo ïnömo ïmopa, ante näwangä ämopa. Botö mönö Awënë Itota Codito nempo quëwëninque mïnitö ïmïnite ante pönëninque watapë tobopa, ante näwangä antawoo. Ede botö tönïñamïni ïñömïnite botö mänïnö ante näwangä änïmo inte, Wëwocabo ïmopa, ante adobaï, Näwangä impa, ante ämo ëñëmaïmïnipa. 
Waomö mönö ëïnënö encete ante botö epetoidi babeidi baï ïnäni tönö guëa weetedö weetë cebo baï önonque cete incedönimpa. Ede, Do wengaïnäni ñäni ömëmönämaï incedänimpa, ante näwangä ï baï botö, “Ïïmö ate mönö ëmëwo wenguinque ante cente bete tocëimpa,” ante näni änewënö baï ante ee quëwencedömoimpa. 
Ïñempa mänömaïnö ante tedewënäni ëñëninque mïnitö weetë oda cedämaï ïmäewedäni. Ede do yewëmöninque, “Wïwa cedäni tönö guëa cedinque bitö adobaï wapiticë quëwenguinque godongämë cebipa.” 
Ante wee änäni ëñëedäni. Ede, mïnitö wëne wëne cemïni adinque Wengonguï ingante ante ëñënämaï ïnäni ïñömö oda cebaïnänipa. Mänömaï beyë mïnitö guingo ïmonte wequënëmïni ïnömïni inte nö cete quëwëninque ede wëne wëne cedämaï ïedäni. 
Bitö, Do wengaïnäni ebänö cete ñäni ömëmonguïnänii, ante ämitawo. Ayë, Ñäni ömëmöninque mönö baö quïnö baï ëñate ponguïmöö, ante ëñencete ante webitawo. 
Ïñempa önonquedö ante webi awedö. Ede waocä tömëmö quiyacä ate yabeque ñömäate ate tä bocate pedïmö baï mönö baö adobaï inte ñömengëimpa. 
Ïñempa todigo ince wawë ince bitö, Tä bocate pecëimpa, ante cedinque do pedïwë tömëwë ënämaï inte tömëmonque ente godö quiyabi ate tä bocate pepa. 
Incete, Tömëwë ebänö ïwë pequïwë, ante nämä nänö angaïnö baï cedinque Wengonguinque pönö badongä ate tä bocate pepa. Wamö tä bocate pedinque ebänö incaquïï, wamö ebänö incaquïï, ante do ëñengaingä inte Wengonguï pönö badongä ate wainca wainca incapa. 
Tömäñö baö wïï adoyö baï ëñompa. Mönö waomö baö wayö ëñamompa. Ööingäidi baö wayö ëñadänipa. Ayamöidi baö wayö ëñadänipa. Geyeidi baö wayö ëñadänipa. 
Ayë öönedë quëwënäni wayö mongëñönäni inguipoga quëwëmö ïñömö wayö ëñamompa. Ïninque öönedë quëwënäni waa näni ëñadö wayö ïñonte inguipoga quëwëmö waa pönï mönö ëñayö guiquënë wïï adobaï ëñamö ïmompa. 
Woyowotë apäicä ïñömö itedë nenque nänö apäi baï wïï apäicampa. Pönömenque pönï apäicampa. Nëmöidi guiquënë wadö baï apäidänipa. Ede nëmöidi ince pancadäniya ñämöïnäni inte wedenque apäiyönäni pancadäniya waa pönï ëmönäni inte guïnë nanguï apäidänipa. 
Mänïï quiyadïmö yabeque ñömäate ate tä bocate pedïmö baï mönö adopoque wëmö ate mönö baö adobaï aquïñö inte ñömempa. Weetë ïincayë ate mönö baö ñömäadämaï inguinque weetë ñäni ömëmonguïmö ïmöimpa. 
Ayë mönö guïñëñate wegaïñö wido cete ate mönö waa pönï ëñaquinque ñäni ömëmongëimpa. Ede mönö aquïñö wido cedinque mönö tëï pïñëñö baaquinque ñäni ömëmongëimpa. 
Ede inguipogaque quëwëninque mönö ëñayö wido cete ate mönö öönedë pönïwoca ëñate ëwocadinque mönö waïñö pönï ëñate ñäni ömëmongëimpa. 
“Adäö wodi tänocä ïnongä inte në ëwocacä badinque quëwengacäimpa,” ante yewëmongatimpa. Ayë adobaï Adäö wodi baï Ñöwocä mönö Codito ince në ëwocacä inte quëwëninque mönö ïmote pönongä ëninque ëwocate quëwëmompa. 
Inguipogaque në quëwengä guiquënë täno pongacäimpa. Mempoga në Quëwënongä guiquënë ñöwoque ayë pöningä inte në Quëwengä ingampa. 
Tänocä ingante badoncete ante Wengonguï onguipoi guiidïmöi ëninque badongacäimpa. Ñöwocä guiquënë öönedë quëwengaingä inte pongacäimpa. 
Inguipogaque ante quëwënäni guiquënë inguipoga täno quëwengaingä baï adobaï ïnänipa. Öönedë mönö goquincabo guiquënë öönedë quëwente Pongaingä baï adobaï ïmompa. 
Inguipogaque quëwengä nänö ëñayö baï mönö adobaï ñöwo ëñamompa. Ïincayë ate guiquënë öönedë quëwente në Pongaingä nänö ëñayö baï mönö adobaï ëñaquïmö ïmompa. 
Botö tönïñamïni apënebo ëñëedäni. Adopoque ëñagaingä inte Wengonguï Awënë Odeye nempo edö cete guiite quëwenguingää. Në aquïïñö ñömenguïñö ëñadongä ince tömengä mempoga ëñadämaï inte edö cete baö ñömäadämaï ïñö ëñaquingää. 
Mönö waocabo wëënëñedë mönö ëñënämaï ingaïnö ante botö tece ëñënïmo inte ñöwo edonque apënebo ëñëedäni. Wïï tömämö wenguïmö ïmompa. Incete tömämö ïñontobë wayonque ëñaquïmö ïmompa. 
Ede todompeta mönö ancadeca ëmëwo pönï nanguï öönäni ate mönö awinca adopoque bomö ceyömonte ïñontobë bacëimpa. Ede todompeta tece we ööñönäni do wengaïnäni ince ñömënämaï näni inguinque ñäni ömëmoncedänimpa. Mänïñedë ede wayonque pönï mönö tömämö ëñacemöimpa. 
Ede mönö baö mönö aquïï ñömenguïñonque wido cete ate mönö ñömënämaï inguïñonque ëñaquinque impa. Ayë mönö aquïï wenguïñö ëwente ate waïñonque mönö wënämaï inguïñö ëñacëimpa. 
Mönö ñömenguïñö ëñamö adinque Codito waïñö pönongä ente ëñadinque mönö baö ñömënämaï ingëimpa. Ayë mönö wenguïñö ëñamö adinque tömengä mönö wënämaï inguïñö ante waïñö pönï pönongä ëñacëimpa. Mänömaï cecä ate dodäni näni yewëmonte angaïnö tömää ïinque cete ingëimpa. Ede ïïmaï ante yewëmongadänimpa. “Mönö Codito në tëï pïñënongä inte mönö wenguïmämo godö ömëe ëwëninque gänä cececäimpa. 
Ïninque önonque bagaï inte mönö wenguïmämo ïñömö dice tëï pïñente cepa ëmëwo wenguïmöö. Mönö wenguïmämo ince dice daapa ëmïñempa guii wenguïmöö.” 
Mönö wëne wëne cegaïnö beyenque mönö daapa guiite baï pante wequinque në wenguënëmö ingamöimpa. Ayë ëñënämaï ceyömonte Wengonguï wee angä beyenque mönö në pante wequinque në wenguënëmö bagamöimpa. 
Weetë mönö Awënë Itota Codito gänä cedinque mönö wenguënëmämo ante godö ömëe ëwengä beyenque Wengonguï mönö ïmonte pönö cecä ate gänä cemöimpa. Ïninque, Mänömaï waa pönï cecampa, ante pönëninque mönö Wengonguï ingante waa ate pönëninque apënecëimpa. 
Mänömaï beyë botö në waadete tönïñamïni ëñëedäni. Mïnitö, Mönö ïmonte be tadämaï incedänimpa, ante adiyë tëï ongonte wee ceedäni. Ede, Mönö Awënë nempo quëwëninque nanguï cemö ïninque mönö cedïnö ïñömö ede cöwë ëwënämaï ingëimpa, ante pönëninque mïnitö mönö Awënë beyë ante cöwë godömenque gomonga cecemïnimpa, ämopa. 
﻿Ñöwo ïñömö mïnitö godonte ëinta ante, Wengonguï quïnäni beyë impa, ante mïni godonguënënö ante apënebo ëñëedäni. Gadatiabe ïñömö Itota ingante godongämë näni pönencabo ïnänite do änïmo inte botö mïnitö ïmïnite adobaï ante ïïmaï ämo ceedäni. 
Mïnitö tömämïni, Botö ënincoo epodö ï, ante adinque, Pancaa Wengonguï quïnäni quï baquimpa, ante cedinque Wengonguï itedë ïñö pancacooga nänënë cö cedinque wacä Wengonguï itedë ïñö pancacooga nänënë cö cedinque ee mäedäni. Ïninque weetë weetë cö cete eyepë mämïni adinque botö mïnitö weca ponte adinque, Godömenque cöö ceedäni, ante änämaï inguënëmo ïmopa. 
Ede botö mïnitö weca ponte äñömo mïnitö, Ïïnäni nö cedönäni inte mönitö godönincoo ente mäo godoncedänimpa, ante odömömïni adinque botö weetë tömënäni beyë cadota ante yewëmonceboimpa. Ayë cadota tönö mïnitö pönönoncoo tönö botö ïïnäni ïnänite pede godöninque da godömo ente mäo Eedotadëë gote nënempocedänimpa. 
Ayë Wengonguï Ao angä ate botö tömënäni baï adobaï gobo adinque tömënäni botö tönö godongämë ede gobaïnänipa. 
Cöwë Mäatedöniabe wodo penta goceboimpa. Ïninque mänïme täno wodo penta gote ate botö ayë weetë mïnitö weca ponceboimpa. 
Ayë mïnitö weca pöninque wabänö wante ïñö quëwente goquïmo. Æbämë ceceboimpa. Ede, Quëwente ate edömë gomonga goce ceyömo mïnitö botö tönö godongämë waa cemïni ate waa goceboimpa, ante pönëninque botö wabänö godömenque quëwëninque tömää mönö yoguiintedë ince mïnitö weca quëwenceboimpa. 
Ede, Botö wodo penta goce cedinque mïnitö weca ñöwo pömo baï wante ïñö ëñaquinque incedönimpa, ante pönente wedinque botö wïï ñöwo pöïnëmo ïmopa. Weetë, Wengonguï Ao angä ate botö ïincayë ate mïnitö weca ponte wantepiyë quëwëninque toceboimpa, ante pönëmopa. 
Weetë möni oodeocabo ëëmë Pentecotee möni änömë ïinque beganca botö Epeto adoyömö quëwenceboimpa. 
Ede Epeto ïñömö quëwënäni wede pönente bacedänimpa, ante botö guiite apënequinque odemö baï wi ënete baï ongö abopa. Ayë adobaï, Në pïinte cedäni nanguï ïnäni më ongönänipa, ante adinque botö adoyömö quëwëninque nanguï wee apëneceboimpa. 
Tïmoteo mïnitö weca wabänö ponguingä. Pongä ïninque mïnitö weetë, Mönitö weca guïñënämaï inte quëwencebiimpa, äninque tömengä ingante waa ceedäni. Ede botö në cebo ïmo baï tömengä adobaï Wengonguï beyenque në cecä ingampa. 
Ïninque, Tïmoteo önonque cecampa, ante tedewënämaï inte mïnitö tömengä ingante Baa änämaï incemïnimpa. Weetë waadete cedinque da pönömïni ate tömengä piyënë cete botö weca adodö poncecäimpa, ämopa. Ede, Mönö tönïñadäni tönö Tïmoteo godongämë poncecäimpa, ante pönëninque botö wänö cömopa. 
Botö mönö tönïñacä Apodo ingante guiquënë, Mönö tönïñadäni tönö bitö coodintoidi weca ëñate pöe, ante ancaa ämo incete tömengä weetë, Ñöwo wïï goquïmo, ante Baa angantapa. Incete Wengonguï Ao angä ate tömengä ïincayë ate mïnitö weca cöwë poncecäimpa. 
Mïnitö guiquënë cöwä ate nämä wee aaedäni. Wede pönëmïni inte tëï gongente ongöedäni. Æ̈mëwo pegaïmïni inte tëï pïñente entawëninque guïñënämaï inte ee ceedäni. 
Ayë tömää quïëmë cemïni inte waadete pönëninque ceedäni ämopa. 
Botö tönïñamïni mïnitö ïïmaï ante do ëñëmïnipa. Acayabe ïñömö täno pönengaïnäni inte Etepänä näni quëwencabo ïñömö, Wengonguï quïnäni ïnänite në cemöni bacemönimpa, ante ñöwo cedänipa cemïnii. 
Ïninque mïnitö Wengonguï quïnäni beyë në cedïnäni ïnänite Ao äninque piyënë cedinque tömënäni näni änö baï do ëñente ceedäni. Ayë, Wadäni adobaï, Mönö tönö godongämë nanguï cedänipa, ante adinque mïnitö tömënäni näni änö baï do ëñente ceedäni. 
Etepänä tönö Podotönato ayë Acaico botö weca pöninque mïnitö botö beyë mïni ceïnënö ante do cedäni ate nanguï totabopa. 
Ede tömënäni pönö apënedäni ëñëninque mïnitö wampo pönente tëï pïñente ëwocamïnitawo. Ayë adobaï pönö apënedäni ëñëninque mönitö wampo pönente tëï pïñente ëwocamönipa. Mänömaï në pönö cedïnäni ïnänite mïnitö weetë waa ate pönëninque cequënëmïni ïmïnipa. 
Atiabe ïñömö Codito ingante godongämë näni pönencabo näni cabo näni cabo tömänäni mïnitö ïmïnite ante pönëninque, Waa quëwencemïnimpa, ante apënedänipa. Aquide tönö Pidica näna gencaya adobaï ayë tömëna oncönë Codito ingante pönente godongämë pöninque näni pönencabo adobaï mïnitö ïmïnite waadete pönëninque, Mönö Awënë nempo waa quëwencemïnimpa, änänipa. 
Mönö tönïñadäni tömänäni, Waa quëwencemïnimpa, ante apënedänipa. Mïnitö guiquënë mïni cabo godongämë pö bee tëninque waadete pönente waa apëneedäni, ämopa. 
Botö Pabodobo ïñömö tece tömëmo önompoca yewëmöninque, Waa quëwencemïnimpa, ante tömëmo yewëmömopa. 
Æcänö mönö Awënë ingante waadete pönënämaï ïna ïñömö tömengä nänö wenguinque mänömaï cecampa töö. Botö ïñömö weetë, Mönitö Awënë ïmi pöe, ante webopa. 
Mönö Awënë Itota waadete pönö cecä ëninque mïnitö tömengä nänö waadete pönö cedö entawëninque waa quëwencemïnimpa. 
Codito Itota nempo mönö quëwencabo ïmompa, ante pönëninque botö mïnitö ïmïnite waadete pönëmopa. Mäninque ante yewëmömopa.
﻿Wengonguï pönö angä beyë Itota Codito botö Pabodobo ïmote da godongä godongaïmo inte botö mönö tönïñacä Tïmoteo tönö guëa apënemöna ate botö ïïmaï ante yewëmömopa. Coodinto ïñömö quëwëmïni inte mïnitö ïñömö Codito ingante mïni godongämë pönencabo ince acemïnimpa, ante yewëmömopa. Ayë Acayabe tömäo ïñömö quëwente Wengonguï quïnäni inte tömënäni adobaï adota acedänimpa, ante yewëmömopa. 
Mönö Awënë Itota Codito tönö Mempo Wengonguï tönö guëa waadete pönö ceda adinque mïnitö gänë pönente waa quëwencemïnimpa, ämönapa, ante yewëmömopa. 
Mönö Awënë Itota Codito Wempocä ïñongante Itota ïñömö adocä ingante, Botö Wengonguï ïnongä ingampa. Ayë Itota Wengonguï adocä ïnongä inte tömengä mönö wewënö ante adinque godongämë wete baï pönö waadete apënecä ëñëninque mönö wampo pönëmö ïmompa. Mänömaï beyë, Itota Mempo Wengonguï cöwë waa cecampa, ante mönö watapë apënecëimpa. 
Adocä Wengonguï mönö ïmonte äninque, Wëne wëne wewëmïni adinque botö waadete pönö apënebo ëñëninque mïnitö wampo pönëmïnitapa. Ïninque wadäni wëne wëne wewënäni adinque mïnitö botö apënedö ante waadete godö apënemïni ëñëninque tömënäni weetë wampo pönencedänimpa, ante botö mïnitö ïmïnite pönö cetabopa, Wengonguï angampa. 
Ede ïïmaï beyë mänömaï angampa. Codito në nantate wegaingä beyë nantate wewëninque mönö tömengä tönö äanque baï nantate wewëmompa. Ayë adobaï nantate wewëmö adinque adocä Codito waadete pönö apënecä ëñëninque mönö tömengä tönö äanque baï ëwocadinque wampo pönëmompa. 
Mönitö nantate wewëmöni amïnitawo. Ede mönitö nantate wewente apënemöni beyë Wengonguï mïnitö ïmïnite weetë pönö waadete apënecampa. Apënecä ëñëninque mïnitö weetë wampo pönëninque wënämaï quëwencemïnimpa, ante Wengonguï cecampa. Ayë mönitö wewëñömönite tömengä pönö waadete apënecä ëñente wampo pönëmöni amïnitawo. Ede mïnitö nantate wewëmïni inte wampo pönencemïnimpa, ante Wengonguï mänömaï cecampa. Ayë wampo pönëmïni badinque mïnitö ïincayë ate mönitö nantate wewënö baï adobaï nantate wewëmïni incete piyënë cete ee cete quëwencemïnimpa, ante Wengonguï pönö cecampa. 
Ayë mönitö tönö äanque baï mïnitö nantate wewëmïnitawo. Ede tömengä waadete pönö apënecä ëñëmïni ate mïnitö adobaï mönitö tönö äanque baï wampo pönenguïmïni ïmïnipa. Ante do ëñëninque mönitö, Näwangä mïnitö watapë quëwencemïnimpa, ante do pönëmönipa. 
Ïñänäni, mönitö Atiabe quëwëninque ebänö wëne wëne bate wetamönii, ante ñöwo yewëmömo aedäni. Tëï pïñëmöni ïnämaï inte mönitö godömenque teëmë mongente baï nanguï wëne wëne bate wedinque, Nangë bate wenguï we, ante wetamönipa. 
Wengonguï do angä wenguënëmöni ïmönipa, ante nämäneque pönente wetamönipa. Incete mönitö, Tömëmöni nämä tëï pïñënö beyenque quëwencemönimpa, ante pönënämaï incemönimpa, ante odömoncete ante Wengonguï pönö cecä wetamönipa. Weetë tömengä, Do wengaïnäni quëwencedänimpa, ante botö në ämo ïñömote mïnitö weetë botö ïmote wede pönente quëwencemïnimpa, ante cecete ante Wengonguï mänömaï pönö cecä wetamönipa. 
Mönitö mänïnö möni oo wenguinque ante weyömönite tömengä do bei ongonte engä beyenque quëwentamönipa. Ayë ate weyömönite tömengä engä beyenque quëwencemönimpa. Ayë, Adocä weetë weetë engä beyenque quëwencemönimpa, ante pönëninque mönitö tömengä ingante wede pönente tomönipa. 
Ïninque mïnitö ïñacabo gongente baï mönitö beyë Wengonguï ingante apënemïni ëñëninque tömengä cöwë bei ongonte engä beyenque quëwencemönimpa. Mänömaï cecä adinque nanguï ïnäni weetë Wengonguï ingante waa ate pönente ïïmaï ante apënecedänimpa. Wengonguï ëñëmi. Nanguï ïnäni apënedäni ëñëninque bitö Pabodoidi beyë pönö waa cebi amönipa, ante apënequïnäni ïnänipa. 
Mönitö ïïmaï ante nämä waa ate pönëninque apënemönipa. Wengonguï quïmöni ïnömöni inte mönitö tömengä, Teiyë waëmö ëwocacemïnimpa, ante ente entawëmönipa. Mänömaï beyë Wengonguï nö cecä baï mönitö adobaï inguipoga quëwëninque nö cete quëwëmönipa. Ayë mïnitö weca pöninque mönitö godömenque waa cetamönipa. Mänömaï cedinque mönitö inguipoga quëwënänique näni ëñënö beyenque dice cetamöniyaa. Weetë mïmö entawëmöni inte nämä apente äninque mönitö Wengonguï waadete pönö apënecä ëñëninque eyepë cetamönipa, ante tomönipa. 
Mïnitö acemïnimpa, ante yewëmöninque mönitö dice idiquibë ante yewëmömöniyaa. Weetë, Edonque adinque do ëñencemïnimpa, ante edonque yewëmömöni abaïmïnipa. Ayë botö, Mïnitö näwangä godömenque ëñencemïnimpa, ante ïïmaï ante pönëmopa. 
Mönitö ebänö ïmönii, ante mïnitö pancaa ante do ëñëmïnipa. Ayë, Mönö Awënë Itota tömengä nänö ponguïöne ïinque bayonte mönitö mïnitö ïmïnite adinque, Mïnitö në wede pönengaïmïni ïmïnipa, ante adinque tocemönimpa, ante do ëñëmïnitawo. Ayë mänïöne bayonte mönitö ïmönite adinque mïnitö adobaï, Waa në cegaïmïni ïmïnipa, ante tocemïnimpa, ante ämo ëñëmaïmïnipa. 
Mänömaï impa, ante pönëninque botö, Ïïmaï ceceboimpa, ante pönentabopa. Wayömö ayë godämaï inte botö täno mïnitö weca ponte waadete apëneceboimpa. Apënebo ëñëninque mïnitö weetë mempoga tocemïnimpa, ante ïïmaï cedïmo intabopa. 
Mïnitö weca täno ponte ëñadinque godömenque godinque botö Mäatedöniabe gote pöninque weetë mïnitö weca adodö ocë ëmente ponce cedïmo intabopa. Ayë pömo ate mïnitö botö ïmote godongämë cedinque da godömïni godömenque Oodeabe goce cedïmo intabopa. 
Incete botö, Mänömaï cequïmo ïmopa, ante pönëninque dice önonque ante pönentawogaa. Mänömaï pöïnëmo inte botö ñimpo cete pönämaï ïmo adinque mïnitö, Pabodo ëme pönente, Wïï pöïnente wabänö wïï pongä, ante pönëmïnitawo. Ïñempa inguipogaque quëwënäni mänömaïnö ante näni ëme pönënö baï botö ïñömö ede dice adobaï pönentawogaa. 
Wengonguï näwangä mönö ïmonte cöwë pönëninque në aacä ingampa, ante nö pönï impa. Mänömaïnö ante nö pönï ï baï mïnitö ïmïnite mönitö apënedö ïñömö adobaï nö pönï impa. Ïninque mönitö edö cete wadö ante apënequïmönii. 
Tidibänö tönö Tïmoteo botö tönö mïnitö weca pöninque, Wengonguï Wengä Itota Codito ingampa, ante nö impa, ante apënemöni ëñëmïnitawo. Ïninque mönitö Itota Codito nempo quëwëninque në Ao ämöni inte edö cete ëme pönente baï wadö ante apënequïmönii. 
Ïïmaï impa. Wengonguï, Cöwë ceceboimpa, ante epogamë weetë weetë angacäimpa. Weetë weetë angä incete Codito ïñömö ede cöwë Ao äninque, Wengonguï nänö angaïnö tömänö ïinque cecëimpa, ante cecampa. Ïninque mönitö tömengä tönö cedinque, Wengonguï ñäö apäite baï ëmöñongante tömänäni tömengä ingante waa acedänimpa, ante cedinque, Ao, mänömaï impa, ante, Amëë, ante watapë apënemönipa. 
Wengonguï ince mönitö ïmönite apente ëninque ayë mïnitö ïmïnite apente ëninque, Mïnitö Codito nempo quëwëninque në tëï pïñëmïni bacemïnimpa, ante mönö tömämö ïmonte pönö öni pete baï cedinque ïïmaï cecampa. 
Tömengä ëmöwo yewëmonte baï cedinque, Botö quïmïni ïmïnipa, ante pönö cecampa. Ayë, Ïincayë ate mïni godömenque nanguï enguinque mïnitö ñöwo botö Önöwoca ingante ente ëwocaedäni, ante tömengä Önöwoca ingante ñöwo da pönongä ente ëwocamïnipa. 
Ïninque Coodinto ïñömö botö quïnante weetë pönämaï ingaboï. Ede wëne wëne cemïni adinque mïnitö ïmïnite në panguënëmo ince botö, Wïï päïnente awedö, ante wïï pontabopa. Wengonguï ayongante botö, Mänömaï impa, ante nö apënebo ëñëmaïmïnipa. 
Ïïmaï ante wede pönencemïnimpa, ante mönitö dice në wee ämöni ïmöniyaa. Weetë ede, Mïnitö mïni wede pönënö beyenque tëï ongöninque ede nanguï cemïnipa, ante adinque mönitö weetë, Mïnitö watapë tocemïnimpa, ante cedinque mïnitö tönö godongämë cemönipa. 
﻿Botö wëënëñedë mïnitö weca ëñace pöninque nanguï ämo wemïnitapa. Ïninque, Wïï weetë ämo wecemïnimpa, ante ñöwo ëñace pönämaï inceboimpa, ante nämäneque pönëninque antabopa. 
Ede pïïmo wewëmïni baï ecänö weetë, Tocebiimpa, ante botö ïmote waadete pönente apënequënengää. Ïñempa botö pïïmo beyë në wewënïmïnique ongömïni baï botö ïmote në waadete pönente apënequënengä ïñömö ede de ancedongäimpa. 
Botö quïëmë beyë tobo adinque mïnitö godongämë watapë toquënëmïni ïmïnipa, ante pönentabopa. Mïnitö botö beyë äninque, Pabodo mönö weca pongä adinque mönö cemö tocecäimpa, ante në cequënëmïni ïmïnipa, ante awedö. Ïninque, Mïnitö weca pöninque botö mïnitö wewënö ante wedämaï inceboimpa, ante cedinque botö, Botö cadota ante yewëmömo adinque mïnitö ëñente cecemïnimpa, ante webopa. 
Botö nanguï caate wedömo inte mïmönoque pönente wewëninque yabeque adobaï Ca ca nanguï pönente wedinque mänömaïnö ante webopa. Incete botö, Mïnitö wewencemïnimpa, ante dice ämogaa. Weetë, Botö ebänö mïnitö ïmïnite nanguï waadete pönëmopa, ante ëñencemïnimpa, ante odömoncete ante yewëmömopa. 
Adocanque wïwa cecä adinque botö tömengä nänö wïwa cedö beyë wewëmo incete mïnitö tömämïni wedenque ince nanguï ince wewëmïni adobaï ïmïnipa. Botö, Tömengä ingante pïïnämaï inceboimpa, ante pönëninque, Wedenque wewëmïnipa, ante apënebopa. 
Në ëñënämaï cedingä ingante mïnitö pancamïniya wodo tömämïni do pämïnitapa. Ïninque botö, Idewaa pämïnipa, ämopa. 
Tömengä, Ancaa pämïni awedö, ante godömenque wewente bacantawo. Ïninque mïnitö pönö ñimpo cedinque tömengä ingante, Idewaa pämöni webipa, ante edemö waadete apënemïni ëñëninque tömengä ïinque wedinque wampo pönencecäimpa. 
Mïnitö weetë, Bitö ïmite näwangä waadete pönëmönipa, ante adodö apënemïni ëñencecäimpa, ante botö mïnitö ïmïnite nanguï ämopa. 
Botö änö ante ebänö tömänö ante ëñente cemïnii, ante ëñencete ante botö wëënëñedë yewëmontabopa. Eyepë cemïni ate wedinque botö, Eyepë cemïnipa, ämopa. 
Në ëñënämaï cecä ingante mïnitö ñimpo cemïni ee gocantawo. Mänömaï cemïni ïninque botö ñöwo adobaï ñimpo cebopa. Waocä ecämenque ëñënämaï cecä adinque godö pönö ñimpo cebo ïninque botö Codito ayongante mïnitö beyenque ante mänömaï godö ñimpo cebo intabopa. 
Ïñempa Tatäna ince angä ëñente beyenque mönö oda cete wequinque ede godömenque pïïmaïmompa, ante aquënë quëwëedäni. Tatäna ebänö, Oda cete wecedänimpa, ante cecampa, ante ede do ëñëmompa. 
Botö Todoa näni quëwëñömö täno pöninque, Mönö Codito ingantedö ante watapë apënecete ante ceyömo mönö Awënë, Botö beyë guiite apënee, ante odemö wi ënete baï do cecä atabopa. 
Incete botö tönïñacä Tito de angä wedinque botö, Ædö cete ïñömö a ongonte apënequïmoo, ante tömënäni ïnänite, Gobopa, ante Mäatedöniabe gocete ante wade gotabopa. 
Në tëï ëmongä inte mönö Codito ïñömö në pïinte cedäni ïnänite gänä cecampa. Ïninque mönitö Codito nempo quëwëñömönite Wengonguï, Në tëï ëmongä ingante waa acedänimpa, ante cedinque mönitö ïmönite në tëï ëmongä mïñë ente mäocä dao dao godinque mönitö tömengä nänö ëmönö baï adobaï tëï ëmömönipa. Ayë oguï wa woboyë wodo wodo cedinque tömäo mäo oguï wa baï Wengonguï adobaï cedinque mönitö ïmönite angä ëñëninque mönitö weetë, Mönö Codito ebänö ingää, ante wayömö wayömö mäo apënemöni ëñënänipa. Wengonguï mänömaï cecä beyë mönö Wengonguï ingante waa ate pönëninque apënecëimpa. 
Ïïmaï ede impa. Codito engä beyenque në quëwenguïnäni weca quëwëmöni ince në wenguïnäni weca quëwëmöni ince mönitö Codito nempo quëwëninque tömengä nänö oguï wamönedö baï mönitö adobaï, Wengonguï wë ongonte baï tocecäimpa, ante oguï wamönete baï apënemönipa. 
Mönitö öö wa wamönete baï cedinque në wenguïnäni ïnänite tömënäni näni wenguïmämo ante apënemöni ëñëninque tömënäni näni wenguinque wë ongonte ocado cete baï ëñënänipa. Weetë oguï wamönete baï mönitö në quëwenguïnäni ïnänite guiquënë tömënäni näni quëwenguïmämo ante apënemöni ëñëninque tömënäni weetë näni quëwenguinque wë ongonte ocado cete baï ëñënänipa. Ïninque mänïnö mönitö cequënënö ante ecänö eyepë cequingää. 
Ede nanguï ïnäni nämä beyenque ante encete ante cedinque Wengonguï nänö apënedö ante apënewënäni baï mönitö wïï adobaï wëne wëne cecete ante apënemöni ïmönipa. Weetë Wengonguï mönitö ïmönite da godongä godinque mäo në apënemöni inte mönitö Wengonguï ayongä mönö Codito nempo quëwëninque nö pönente apënemönipa. 
﻿Mönitö ïmönitedö ante pönëninque mïnitö, Pabodoidi, Waa cemöni aedäni, ante tedewënänipa, ante wëënëñedë ämïnitawo. Ayë, Ñöwo weetë adodö ante tedewënänipa, ante pïïmïnitawo. Mönitö ïñempa nämanque ante, Waa cemöni aedäni, ante dice ämöniyaa. Wadäni mönitö ïmönite waa acedänimpa, ante cedinque pancadäniya guiquënë mïnitö ïmïnite äninque, Cadota ante pönö yewëmöedäni, änäni ëñëninque yewëmömïni ate tömënäni ente mäo odömönäni adänipa. Ayë wadäni ïnänite adobaï, Cadota, änäni ëñente yewëmönäni ëninque mïnitö ïmïnite odömönänipa. Mönitö guiquënë, Cadota ante pönö yewëmöedäni, ante dice ämöniyaa. 
Weetë mïnitö guiquënë waa quëwëmïni adinque wadäni, Pabodoidi tömënäni ïnänite apënedäni beyenque coodintoidi wede pönënäni inte waa quëwënäni amönipa, ante pönëninque cadota ate baï do ëñënänipa. Mänömaï pönö cemïni ëninque mönitö cadota nëente odömonte baï cedinque, Coodintoidi ebänö waa cedänii, ante tömänäni ïnänite odömömöni adinque ëñënänipa. 
Ïninque, Pabodoidi apënedäni beyenque waa cedänipa, ante edonque acedänimpa, ante cedinque Codito ïñömö Wengonguï në Quëwengä Önöwoca ingante da pönongä ente ëwocamïnipa. Mänömaï cedinque Codito cadota ante yewëmonte baï pönö cedinque wïï tömengonca yewëmongampa. Wïï dicaboga yewëmöninque tömengä Önöwoca ingante mïnitö baonga da pönongä ente ëwocamïnipa. 
Codito godongämë cecä beyenque mönitö Wengonguï ayongä nöingä ante apënemönipa, ante pönëninque mönitö guïñënedämaï inte do ede apënemönipa. 
Mönitö nämanque ante, Æbänö waa cemönii, ante eyepë ïmönipa diyë apente anguïmönii. Weetë Wengonguinque pönö godongämë cecä ate mönitö eyepë badinque cemönipa. 
Wengonguï, Botö pönö cebo ate mïnitö Ao ämïni ïninque mönö godongämë waa cete quëwengëimpa, ante cöwë angampa. Tömengä doyedë ïñömö, Botö wee angaïnö ante ëñente cedinque quëwencemïnimpa, ante nänö wee angaïne ante ñöwo weetë änämaï ingampa. Mänïne ante ñöwo ganca wee angä baï mönö wenguinque incedönimpa. Ñöwo guiquënë Wengonguï weetë, Botö Önöwoca ingante ente ëwocadinque quëwencemïnimpa, ante mïïne ante apënecä ëñëninque mönö quëwenguinque Wengonguï Önöwoca ingante ente ëwocamompa ede. Mönitö ïñömö tömengä Önöwoca ingante në ëwocamöni inte eyepë badinque mïïne Wengonguï ñöwo nänö pönö apënede ante në apënemöni ïmönipa. 
Wengonguï, Ïïmaï ceedäni, ante dicaboga wee yewëmongä ate mönö ëñënämaï ïmö beyenque mänïne tömengä nänö wee yewëmongaïne beyenque mönö wenguïmämo bagatimpa. Incete mänïne beyë ede ñäö nanguï apäigatimpa. Ïninque mänïne ente godömenque wee äninque Möitee wodi awinca ñäö apäite baï ëmongacäimpa. Mänïï ñäö wodëmëmö ëmongä incete idegoidi tömengä awinca adinque, Ædö cete Möitee awinca cöwä aquïmönii, ante wegadänimpa. 
Mönitö guiquënë, Wengonguï Önöwoca ingante ente mönö quëwengëimpa, ante möni apënedö beyenque quïëmë baï godömenque nanguï apäite baï apäicëimpa. 
Mönö apente tente wenguinque ede mänïne pedëne ante ëñënämaï cegamöimpa. Incete mänïne ante nänö wee angaïnö beyenque Möitee wodi awinca ñäö apäite baï ëmongacäimpa. Ïninque ñöwo ïñömö, Mönö nö cete quëwenguinque ante Wengonguï Önöwoca ingante engëimpa, ante möni apënedö guiquënë ñäö quïëmë baï godömenque nanguï näwante baï ënepa. 
Wengonguï Teiyë Waëmö Önöwoca ingante ante möni apënedö ïñömö godömenque ñäö nänö apäidö beyenque Möitee wodi nänö wee angaïnö guiquënë pönömenque apäidinque ede wodëmäa badinque ede de bapa. 
Ede mänïne mönö wodëmäa baquënëmämo ince ñäö apäite baï ïñonte Möitee wodi ente apënegacäimpa. Wengonguï ñöwo nänö pönö äne guiquënë cöwë wodëmäa badämaï ëne inte godömenque nanguï guïnë näwante baï ënepa. 
Ïninque, Wengonguï Teiyë Waëmö Önöwoca pönö cecä beyenque mönö nö cete watapë quëwengëimpa, ante pönente quëwëmöni inte mönitö guïñënedämaï inte do apënemönipa. 
Möitee wodi guiquënë, Ñäö apäi baï botö ëmönö ince wodëmäa bamöñömote idegoidi adämaï incedänimpa, ante cedinque weocoo ñäne cemongacäimpa. Mönitö guiquënë Möitee wodi nänö ñäne cemongaï baï cedämaï ïmöni inte edonque apënemönipa. 
Mäninta, Botö wee angaïnö ante ëñente cedinque quëwencemïnimpa, ante Wengonguï nänö pedenta ante adinque idegoidi do näni ñäne cemongaincoo ñöwo ganca ede ñäne cemonte baï ëmönänipa. Ïninque tömënäni ocai ömecadäni baï bagadänimpa. Ede Codito nempo quëwënänique mänincoo wi cemonte baï ëmönäni inte tömënänique edonque adäni ïnänipa. Ïninque idegoidi weetë Codito nempo quëwënämaï ïnäni inte ayë ede wi cemönämaï inte wedänipa. 
Ïninque idegoidi ñöwo ganca mïmö bee otawente baï ïnönäni inte Möitee wodi nänö yewëmongainta adinque ëñënämaï ïnänipa. 
Incete Awënë gämënö ecänö pöna tömengä Möitee wodi nänö wi cemönö baï badinque do wi cetawente baï bacampa. 
Mönö Awënë ince Wengonguï Önöwoca ingampa. Ayë waocä mönö Awënë Önöwoca ingante ëwocacä ïninque tömengä wi cetawente baï entawente quëwënongä inte wïï tee mönete wecä baï ingampa. 
Mönö tömämö ïñömö awinca wi cemonte baï ëmönömö inte mönö awocawenta baï bamompa. Ïninque wadäni mönö ïmonte adinque, Mönö Awënë ebänö ñäö apäite baï ëmongää, ante awocawenta ate baï edonque acedänimpa. Ayë godömenque ayë godömenque mönö ñäö apäidö mönö ëwocaquinque mönö Awënë nänö ëwocadö baï mönö ayë godömenque ayë godömenque ëwocamö ïmompa. Mönö Awënë ince Wengonguï Önöwoca ïnongä inte mänömaï pönö cecä entawëmompa. 
﻿Wengonguï, Botö pönö cegaïnö ante mïnitö në apënemïni incemïnimpa, ante waadete pönö angä beyenque mönitö mänïnö ante në apënemöni bagaïmöni inte ñöwo we guemönämaï inte cöwë apënemönipa. 
Wadäni guiquënë tömënäni näni guingo imonte wequinque awëmö cedänipa. Mönitö ïñömö tömënäni näni cewënö baï cedämaï incemönimpa, ante do änïmöni inte babe cedämaï ïmönipa. Wengonguï nänö apënedö ante idiquibë apënedämaï ïmönipa. Weetë Wengonguï ayongä mönitö tömengä nö nänö apënegaïnö ante edonque pönï odömonte apënemöni ëñëninque tömänäni mïmö entawënäni ïninque ede, Pabodoidi nö ante cedänipa, ante apënebaïnänipa. 
Incete mönö Codito ingantedö ante watapë möni apënedö ïñömö ñäne cedete baï intawo. Ïñempa ñäne cedete baï ï ïninque në wë womonte wenguïnäni beyenque ñäne cedete baï impa. 
Wengonguï nänö ëmönö në ëmönongä inte mönö Codito ïñömö mönö beyë ñäö apäite baï cecampa, ante watapë mönö ëñente pönënö ante apënemönipa. Ñöwoguipogaque quëwënäni beyë guiquënë tömënäni awënë wengonguï baï Tatäna në cecä ingampa. Tömengä ïñömö mänïne watapë möni apënedö ante pïïninque, Në pönënämaï ïnäni adämaï incedänimpa, ante tömënäni awinca ñäne cemonte baï wee cecampa. 
Mönitö ïñömö, Nämä ince waa cemönipa, ante tededämaï ïmönipa. Weetë, Itota Codito ince mönö Awënë ingampa, ante mönitö, Tömengä beyenque mönitö mïnitö ïmïnite në cemöni ïmönipa, ante mäninque ante apënemönipa. 
Wëmö ïñömö ñäö apäicëimpa, ante Wengonguï ince badongacäimpa. Adocä ñäö ante në angaingä inte ñöwo weetë mönitö mïmöno tica ënente baï cedinque ïïmaï ante odömongä amönipa. Tömengä ïñömö, Botö ebänö guïnë näwante baï ëmömoo, ante mïnitö Codito awinca adinque edonque pönï acemïnimpa, ante pönö tica ënente baï odömongä amönipa. 
Nanguï ñäö apäite baï ëwocamöni ince önoncadedë mante baï ede ëwocamönipa. Ede daigënë cengëmoncadenque baï mönitö baö mongëñömönite Wengonguï, Wïï mïnitö nämä tëï pïñënö beyenque ëwocamïnipa, weetë botö tëï pïñënö beyenque ëwocamïnipa, ante acedänimpa, ante badongampa. Ïninque tömengä tëï pïñente pönö badongä ëninque mönitö ñäö apäidö möni mänö ïñömö önoncadedë mante baï ëwocamönipa. 
Mönitö ïmönite tömänö mämö mö ongonte baï cedäni wemöni ince gueogë godämaï ïmönipa. Æbänö cete quëwëmö ïmöö, ante wemöni ince mönitö guïñente wedämaï ïmönipa. 
Ancaa togente pänäni weyömöni Wengonguï mönitö ïmönite cöwë ëmö cete godämaï ingampa. Ayë wënoncete ante be tadäni incete ëmëwo wënämaï ïmönipa. 
Itota tömengä nänö quëwënö pönongä ëmöni beyenque mönitö, Baö ayë mongente quëwëmöni acedänimpa, ante cemönipa. Tömengä nänö wengaïnö baï mönitö adobaï weetë weetë wente baï baö mongëmönipa. 
Mönitö në quëwëmöni ïñömönite wadäni weetë mönitö ïmönite bei ongonte ëninque, Itota beyenque wencemïnimpa, ante nanguï cedänipa. Ïninque mönitö baö ñömenguïñö ëñayömönite wadäni, Itota tömengä nänö quëwënö ëñate beyenque ayë quëwënänipa, ante edonque acedänimpa, ante mönitö wence cete baï ëñate wemönipa. 
Ïninque mönitö möni wenguïmämo beyë ante weyömöni mïnitö weetë mïni quëwenguïmämo ëñate quëwëmïnipa. 
Docä do apënedinque, Botö në wede pönëmo inte apënetabopa, ante yewëmongacäimpa. Tömengä wede nänö pönengaïnö baï adobaï ëwocadinque mönitö në wede pönëmöni inte adobaï apënemönipa. 
Ïïmaïnö ante ëñëninque wede pönëmöni inte mönitö apënemönipa. Itota ingante, Ñäni ömëmöe, ante në cegaingä adocä mönitö ïmönite angä ate mönitö Itota tönö godongämë ñäni ömëmoncemönimpa, ante do ëñëmönipa. Ayë mïnitö tönö mönitö tömämö ïñömonte Wengonguï ente mämö gönongä ate mönö tömengä weca godongämë gongenguïmö ïmompa. Mänömaïnö ante do ëñëmöni inte mönitö në wede pönëmöni inte apënemöni ïmönipa. 
Wengonguï godömenque nanguï ïnäni ïnänite waadete pönö cecä ate tömënäni weetë Wengonguï ingante waa ate pönëninque apënecedänimpa. Ayë mänömaï pönö cecä adinque, Wengonguï ñäö apäite baï ëmönongä inte mänömaï cecampa, ante mönö tömämö watapë apënecëimpa. Ïninque, Mänömaï bacëimpa, ante mïnitö beyë ante mönitö tömää ede cemönipa. 
Mänömaï beyë mönitö, Æbänö cequïmönii, ante wedämaï ïmönipa. Ede ïïmö ïñö ïïmö ïñö mönö baö godömenque wenguïñö baï mongëñömö mönö önöwoca weetë ïïmö ïñö godömenque ïïmö ïñö godömenque mïïwoca badonte baï ëwocamompa. 
Ïñempa wëne wëne mönö wewënö ince wante ïñö wodëmäa pönï badinque wodëï baï bapa. Incete mänïï mönö wewënö beyë mönö godömenque ñäö apäite baï ëwocacëimpa. Ïninque mönö wewënö wodëï pönï inte de bayö mönö ñäö apäidö mönö ëwocadö weetë cöwë wodëmäa badämaï ingëimpa. Weetë mönö watapë quëwenguinque godömenque nanguï apäite baï bacëimpa. 
Inguipogaque mönö quëwënö guiquënë wante ïñö de gocoopa. Öönedë ñöwo mönö adämaï incoo guiquënë cöwë de badämaï inte ongongëimpa. Ïninque inguipogaque mönö quëwënö ante mönö adämaï inte baï pönengëimpa. Weetë öönedë mönö adämaï incoo ante mönö cöwë ate baï pönengëimpa. 
﻿Oncontai wido cequintai baï mönö ëmontai mongente quëwëmompa. Ïninque mänintai wido cemö incete Wengonguï weetë, Öönedë mïintai mïni cöwë owoquintai, ante do mënongacäimpa. Mänintai ïñömö waocä önompoca mënönämaï intai ïñonte mönö öönedë eite owoquïmö ïmompa, ante do ëñëmompa. 
Ñöwo ïñömö mönö wido cequintai mongëninque ö ö ante nantate wewëmompa. Mänömaï beyë mönö öönedë eidinque mönö owoquintai ëñacete ante wemompa. 
Ede, Baö ömaamö inte wece we, ante guïñëwocate wedinque mönö, Mïintai ëñacëimpa, ante wemompa. 
Mönö ïintaique ëñadinque, Baö ömaamö inte wedämaï incemönimpa, ante guïñëwocate wemompa. Mönö wenguintai mongente nantate wemö inte ö ö ante wemompa. Wengonguï, Mïnitö ëñate quëwenguintaique, ante yabeque wïni caate baï pönongä ëñayömö mönö wenguënëñö ede de bacëimpa, ante encete ante wemompa. 
Ñöwo ämo ëñëedäni. Wengonguï ince ede, Mïni mïintai wëñate mongenguinque, ante mönö ïmonte badongacäimpa. Ayë, Mïnitö mïintai cöwë pönömo encemïnimpa, ante, Näwangä impa, ante odömoncete ante Wengonguï tömengä Önöwoca ingante ñöwo da pönongä ëmompa. Ïninque tömengä Önöwoca ingante ente ëwocadinque mönö, Mïintai ëñate mongenguinque ëwocamompa, ante do ëñëmompa. 
Mänömaï beyë mönitö cöwë, Wengonguï cececäimpa, ante wede pönente tomönipa. Oncönë owote baï ïintaidë mönö quëwenganca mönö Awënë oncönë owodämaï ïmompa, ante do ëñente wedinque, 
mönitö mänïnö ante ayë adämaï ëmömöni inte wïï möni adïnö beyë quëwëmönipa. Weetë möni wede pönënö beyenque quëwëmönipa. 
Ïninque ede, Wengonguï cöwë cececäimpa, ante wede pönëmöni inte mönitö, Ïintaidë owodämaï inte weetë mönö Awënë oncönë gote owote waa tobaimpa, ante pönëmönipa. 
Ïninque oncönë owote baï tomöni ince oncönë owodämaï inte baï wemöni ince mönitö, Mönö Awënë waa tocecäimpa, ante cedinque cöwë nö cete quëwëmönipa. 
Codito tömengä nänö apente anguimpaa gäänë mönö tömämö ponte ede a ongonguënëmö ïmompa. Mönö ede inguipoga ïintai ëñate quëwëninque mönö cedö ante do againgä inte tömengä ïñömö apente ancecäimpa. Ede waa cegaïmö ïmö adinque tömengä mönö ïmonte ede eyepë pönï pede pönongä enguïmö ïmaïmompa. Weetë ede wëne wëne cegaïmö ïmö adinque tömengä weetë eyepë pönï pangä webaïmompa. 
Ïninque mönö Awënë ingante guïñente wemöni inte mönitö waodäni ïnänite godö waadete apënemönipa. Codito gämënö pöninque watapë quëwengëimpa, ante pönencedänimpa, ante mönitö godö waadete apënemönipa. Ede, Mönitö ebänö ëwocamönii, ante Wengonguï do edonque acampa. Ayë adobaï mïnitö mïmö entawëmïni inte mönitö ëwocadö ante edonque amïni ïninque botö waa tobaïmopa. 
Mänömaïnö ante apënedinque mönitö, Waëmö pönï ïmönipa, ante nämä ante dice ämöniyaa. Weetë ïïmaï ante apënemönipa. Pancadäniya ïñömö mönitö awincaque adinque, Pabodoidi ebänö ëwocadänii, ante adämaï ïnäni inte tömënäni näni adönonque ante pönëninque nämä engö cete baï todänipa. Mïnitö guiquënë, Mönitö ebänö ëwocamönii, ante do amïnitapa. Ïninque tömënäni mönitö ïmönite ante pïinte änäni ëñëninque mïnitö weetë ede, Pabodoidi nö ëwocadäni inte waa cedäni amönipa, ante wee apënecemïnimpa, ante cebopa. 
Ede ömecamöni baï cemöni incete Wengonguï beyenque ante mänömaï cemönipa. Weetë nö pönente cemöni ince mïnitö beyë ante cemönipa. 
Ïïmaïnö ante pönente wedinque ede mänömaï cemönipa. Tömämö beyë adocanque wengacäimpa, ante adinque mönitö, Mönö tömämö do wengamöimpa, ante edonque ëñëmönipa. Ïninque, Mönö Codito nanguï waadete pönengä inte pönö cecampa, ante pönëninque mönitö edö cete wapiticë cequïmönii. 
Mönö Codito ïñömö tömämö beyë wëninque, Mïnitö idewaa nämä beyenque quëwëmïnipa, ante wengacäimpa. Ayë, Botö në wente ñäni ömëmongaïmo ïñömote mïnitö botö beyë ante quëwencemïnimpa, ante cedinque tömengä tömämö beyë wengacäimpa. 
Mänömaï impa, ante pönëninque mönitö ñöwo ïincayë ate waodäni ïnänite adinque, Inguipogaque ëñate quëwënänipa, ante pönënämaï ïmönipa. Ede mönö Codito ince inguipoga ëñate quëwëñongante mönitö mänömaïnö ante pönengaïmöni incete mönitö ñöwo weetë mänömaïnö ante wïï pönëmönipa. 
Ïninque Codito nempo ecänö quëwënaa tömengä ingante Wengonguï mïingä badongä ate mïingä bate quëwengampa. Tömengä nänö inguipogaque nänö quëwënïmämo ede de gotimpa. Ñöwo weetë ede mïïmämoque ëwocacampa. 
Mänïnö botö änö ante tömänö në pönö badongä ïñömö ede Wengonguï adocanque ingampa. Tömengä ïñömö, Mïnitö ëñënämaï cemïni incete Codito pönö cecä beyenque botö piyënë ceceboimpa, angampa. Ïninque botö piyënë cebo adinque mïnitö botö gämënö pöedäni, angampa. Ayë mönitö ïmönite pönö angä ëñëninque mönitö weetë ede wadäni ïnänite, Wengonguï piyënë cedinque, Pöedäni, angampa, ante në cemöni batamönipa. 
Ïninque ïïmaï ante apënemönipa. Codito tönö godongämë cedinque Wengonguï ïñömö piyënë cedinque, Inguipoga quëwëmïni tömämïni botö gämënö pöedäni, angampa. Pömïni adinque botö, Æpogadö wëne wëne cemïnitawo, ante tee mante adämaï inte pïïnämaï inceboimpa, angampa. Tömengä mänömaï angä ëñëninque mönitö weetë mänïne ante në waadete apënemöni badinque ede, Wengonguï piyënë cecä adinque pöedäni, ante apënemönipa. 
Ïninque Wengonguï mönitö ïmönite äninque, Mïnitö weetë botö beyë wadäni ïnänite waadete apënemïni ëñëninque poncedänimpa, angä ëñëninque mönitö weetë Codito beyenque në waadete apënemöni bamönipa. Ïninque mïnitö ïmïnite waadete pönö apënedinque mönitö, Wengonguï gämënö pöedäni, ante Codito beyenque ante apënemönipa. 
Wengonguï, Mïnitö Codito nö nänö ëwocadö ente ëwocacemïnimpa, ante pönö cedinque Codito ingante angä ëñëninque tömengä ïñömö ede wëne wëne ëwocadämaï inte weetë ede mönö beyë ante në wëne wëne cecä baï badinque mönö wentamö ëwocadö ince mongengacäimpa. Ïninque mönitö tömengä nempo quëwëninque nö pönï tömengä nänö ëwocadö weetë ente ëwocamompa. 
﻿Tömengä tönö godongämë në cemöni inte mönitö mïnitö ïmïnite ïïmaï ante waadete apënemönipa. Wengonguï waadete pönö cecä ëmïni inte mïnitö wïï önonque oda cecete ante encemïnimpa, ante nanguï ämöni ëñëmaïmïnipa. 
Ede Wengonguï do angacäimpa, “Mïnitö ïmïnite botö waadete pönö ceyedë mänïñedë mïnitö apënemïni ëñentabopa. Ayë, Mïni quëwenguïöne impa, ante Codito nänö bei ongonte ëñedë botö mänïñedë mïnitö beyë pönö cegaboimpa.” Ante yewëmongatimpa. Ïninque botö ïïmaï ämo ëñëedäni. Wengonguï tömengä nänö waadete pönö ceyedë do ba apa quëwëmïnii. Codito ede engä beyenque mïni quëwenguïöne ïñömö ede do batimpa cemïnii. 
Mönö quëwenguïnö ante adocanque ince Wengonguï beyë möni apënedö ante pïïnämaï incecäimpa, ante wee cedinque mönitö ïñömö idiquibë cedämaï ïmönipa. 
Weetë mïnitö, Pabodoidi Wengonguï beyë në cedäni ïnänipa, ante acemïnimpa, ante odömoncete ante mönitö cöwë ïïmaï cemönipa. Cöwë nantate wemöni ince wëne wëne cedäni wemöni ince mö ongonte wee cedäni wemöni ince ebämenque wemöni incete mönitö cöwë wenteye badämaï inte ee cemönipa. Ædö cete quëwenguïï, ante wemöni ince Wengonguï beyë në cemöni inte mönitö godömenque cemöni aedäni. 
Ayë tei tei pänäni wemöni ince tee mönedäni wemöni ince Ye ye ante mönitö ïmönite wido cedäni incete mönitö weetë Wengonguï ingante në cemöni inte ede nanguï cemönipa. Ayë woyowotë nanguï cedinque mönitö möwo mönämaï inte cemöni ince cenguï cënämaï inte gëwente wedinque cemöni ince mönitö godömenque cemöni aedäni. 
Mänömaï cedinque mönitö wentamö mongënämaï inte cemönipa. Ayë wadäni ebämenque cedäni ince mönitö nö ëñëmöni inte ede piyënë cete pïinte änämaï ïmönipa. Weetë waadete cemönipa. Ede Wengonguï Teiyë Waëmö Önöwoca nempo quëwëninque näwangä waadete pönëmönipa. 
Wengonguï nänö tëï pïñënö ëwocadinque mönitö Wengonguï nö nänö angaïnö ante apënemönipa. Ayë tontadoidi guëadö guëa wënoncete ante tipëmäa nëënäni baï cedinque mönitö nö pönï cecete ante Wengonguï nänö tëï pïñënö ante eyepë nëente baï cemönipa. 
Mönitö ïmönite waa adäni ince wïwa adäni incete mönitö Wengonguï beyenque ante cemönipa. Pabodoidi waa pönï cedänipa, ante nö apënedäni ince weetë, Pabodoidi wëne wëne cedänipa, ante tedewënäni ince mönitö cöwë godömenque cemönipa. Pabodoidi babe cedänipa, ante pïïnäni incete mönitö nöingä pönente Wengonguï beyenque ante cemöni aedäni. 
Ede tömänäni mönitö ïmönite do edonque pönï adäni ince adämaï inte baï cedinque, Önömïnique ïmïnipa, ante tededänipa. Wence cemöni incete ee quëwëmönipa. Pänäni wemöni incete mönitö ïmönite wënönämaï ïnänipa. 
Wewëmöni incete mönitö cöwë mïmöno watapë towocamönipa. Mönitö mäincoo ömepomöni ince wadäni ïnänite godö cemöni ëninque tömënäni mäincoo nanguï pönï ente baï eyepë pönï entawënänipa. Ede në ömepomöni inte wemöni incete mönitö tömancoo pönï entawëmöni inte Wengonguï ingante në cemöni ïmöni aedäni. 
Coodintoidi ëñëedäni. Mïnitö ïmïnite mönitö edonque pönï apënetamönipa. Mïnitö ïmïnite nanguï pönï waadete pönëmönipa. 
Mönitö dice pe gompote mïnitö ïmïnite waadedämaï ïmöniyaa. Weetë ede tömëmïni pe gompodinque ede mönitö ïmönite waadedämaï ïmïni inte wewëmïnipa. 
Ïninque botö wëñëmïni baï ïñömïnite ïïmaï ämopa. Mïnitö ïmïnite waadete pönëmöni adinque mïnitö näëmë waadete pönëedäni. 
Guëa mangë mangë woquïna, ante wagada tönö bodo guëa goti wëmencadämaï ïedäni, ante do yewëmongatimpa cemïnii. Pönënämaï ïnäni tönö godongämë cedämaï ïedäni. Ïñempa në nö cecä tönö guëa äantawente baï në ëñënämaï cecä guiquënë dice adobaï entawengää. Ayë ñäö entawengä tönö guëa gocete ante cedinque në wëmö entawengä ïñömö mïmö ñäö entawengampa diyë guëa goquingää. 
Codito nänö pönënö ante ede wëne awënë Bediado ïñömö ede adodö ante pönengampa diyë guëa cequingää. Në wede pönengä nänö pönënö ante në pönënämaï ingä ïñömö ede adobaï pönengampa diyë adobaï quëwenguingää. 
Ayë, Wengonguï impa, ante waodäni näni badöninca ëninque ede näwä Wengonguï teiyë waëmö oncönë edö cete mangui cö cequïï. Mönö guiquënë Wengonguï në Quëwengä nänö teiyë waëmö owoquincö baï ïñömonte tömengä Önöwoca mönonga pö guiite owocampa. Ïninque tömënäni tönö mönö edö cete godongämë cequïï. Wengonguï ince, Mänömaï impa, ante ancete ante ïïmaï angacäimpa. “Waodäni weca owodinque botö tömënäni tönö godongämë cegonceboimpa. Botö tömënäni Wengonguï ïñömote tömënäni weetë botö quïnäni incedänimpa,” angacäimpa. 
Mänömaïnö ante apënedinque mönö Awënë adobaï ante, “Wadäni ïnänite taayente pöninque nänënë ponte quëwëedäni, angampa. Wentamö ï adinque gampodämaï ïedäni. Mänömaï cemïni adinque botö mïnitö ïmïnite, Pöedäni, ante ee enceboimpa. 
Æ̈ninque, Mïnitö Wempobo ïnömo inte botö, onguïñëmïni ince onquiyëmïni ince, Botö wëmïni ïmïnipa, ante enceboimpa, ante në Tëï Pïñënongä inte Awënë Wengonguï angampa.” Ante Wengonguï beyë yewëmongatimpa. 
﻿Ïninque botö në waademïni ëñëedäni. Mönö ïñömö, Wengonguï, Cöwë ceceboimpa, ante nänö angaïnö ante do ëñengamöimpa. Ïninque baonga wentamö mönö ëñadö tönö mïmö mönö wentamö entawënö adobaï ñä mënongate baï cedinque ede mönö teiyë waëmö ëwocate quëwengëimpa. Ayë, Wengonguï ingampa, ante guïñente wedinque mönö, Cöwë nö cete waa quëwengëimpa, ante nanguï cecëimpa. 
Mönitö dice wacä ingante wëne wëne cemöniyaa. Wacä wentamö nänö mongenguinque mönitö dice wëne wëne cemöniyaa. Dice wapiticë apënedinque wacä quï ö ëmöniyaa. Ïninque, Pabodoidi mänömaï cedämaï ïnänipa, ante adinque mïnitö weetë mönitö ïmönite waadete pönëninque ëñëedäni, ämopa. 
Mänömaïnö ante ämo incete botö, Mïni pante wequinque, ante dice apente ämogaa. Ede botö do antabopa. Mïnitö tönö möni quëwenguinque ince mïnitö tönö möni wenguinque ince mönitö mïnitö tönö äanque baï entawente mïnitö ïmïnite cöwë waadete pönëmönipa, antabopa. 
Ede, Mïnitö nö pönente cemïni ïmïnipa, ante pönëmopa. Mönitö apënemöni ëñëninque mïnitö në waa cemïni bamïnitapa, ante adinque botö mönitö apënedö ante nanguï tobopa. Mïnitö mänömaï cemïni ïmïnipa, ante ëñente wedinque botö gance pönëmopa. Ïninque mönitö wëne wëne inte wewëmöni incete botö weetë godömenque watapë tobopa. 
Ïïmaï ede Mäatedöniabe pöninque cetamönipa. Æ̈metë ëmetë gote apënecete ante ceyömönite wadäni be ta be ta cedäni wedinque mönitö edö cete guëmanguïmönii. Ede nanguï pïinte cedäni wedinque mönitö baonga nantate wedinque önöwoca adobaï guïñente wëwocatamönipa. 
Incete mönitö wewëñömönite, Në wewënäni gance bacedänimpa, ante në pönö cecä ïnongä Wengonguï ïñömö Tito ingante da pönongä pongä adinque mönitö weetë gance pönentamönipa. 
Tömengä ponte a ongongä beyë gance pönëñömönite tömengä, Coodintoidi botö ïmote waa cedäni adinque botö weetë gance pönentabopa, ante apënecä ëñente mönitö godömenque totamönipa. Ayë botö ïmote ante apënedinque tömengä, Bitö ïmite ante nanguï aïnente wedinque coodintoidi Ca ca wedänipa. Tömënäni ïñömö, Mönö ñöwo Pabodo beyë ante nanguï cecëimpa, ante wedänipa, ante Tito tedecä ëñëninque botö godömenque nanguï totabopa. 
Botö doyedë cadota ante yewëmöninque da godömo ëninque mïnitö wewente bamïnitawo. Näwangä botö cadota beyë wewente bamïnitapa, ante wedinque botö, Quïnante mänömaï yewëmömoï, ante wetabopa. Incete ayë ate, Coodintoidi wante ïñö wewëninque ñöwo ïñömö ede wewënämaï ïnänipa, ante adinque botö ñöwo ede, Nö cedinque yewëmömoimpa, ante piyënë cebopa. 
Ede mïnitö wewëmïni beyë todämaï ïnïmo inte botö weetë, Mïni wëne wëne cedïnö ñimpo cedinque mïnitö Codito gämënö mïni ponguinque wewente bamïnitapa, ante adinque mänömaï beyenque totabopa. Ede Wengonguï nänö änönö mïni ëñenguinque wewente bamïni ïninque mönitö cedö beyë dice wemïniyaa. 
Ede Wengonguï nänö änönö ante wewëmö baï mönö ocë ëmente ponte quëwenguinque impa. Ïninque, Quïnante mänömaï wewëmoï, ante wedämaï ïmompa. Weetë inguipoga mönö quëwenguïmämo ante wewëmö baï mönö wenguinque impa. 
Ede Wengonguï nänö änönö ante do wewënïmïni inte mïnitö ñöwo, Mänïnö möni wewënö beyë ebänö entawëmönii, ante nämä aedäni. Ede mänömaï wewëmïni inte mïnitö, Mönö ee ongönämaï inte cecëimpa, ante do cemïnitapa. Cedinque, Mönö pönencabo wentamö mongënämaï ingëimpa, ante nanguï cedinque mïnitö në wëne wëne cedingä ingante ede do pïïmïnitapa. Ayë, Pabodo ebänö anguingää, ante guïñente wemïni incete botö ïmote ante aïnente wemïnitapa. Ayë, Në wëne wëne cedingä ingante mönö nö ante pangëimpa, ante do cemïnitapa. Mänömaï eyepë cedïmïni inte mïnitö wentamö mongënämaï ïmïnipa, ante edonque abaimpa. 
Ïninque mïnitö ïmïnite yewëmöninque botö në wëne wëne cedingä beyë ante wïï yewëmontabopa. Tömengä wëne wëne cecä wedingä beyë ante adobaï yewëmönämaï intabopa. Weetë mïnitö Wengonguï ayongä nämä adinque, Mönitö Pabodoidi ïnänite waadete amönipa, ante, Näwangä impa, ante edonque acemïnimpa, ante botö mïnitö beyenque ante yewëmontabopa. 
Mïnitö mänömaï cemïni adinque mönitö wëënëñedë në wewëmöni inte ñöwo ïñömö gance pönëmönipa. Mïnitö waa cemïni beyë wëënëñedë wewëningä inte Tito adobaï gance pönente ñöwo watapë pönengampa, ante adinque mönitö do gance pönëmöni inte ñöwo godömenque nanguï tomöni ïmönipa. 
Botö do ïnöñedë Tito ingante apënedinque, Coodintoidi waa cedäni abopa, antabopa. Ñöwo mïnitö waa cemïni adinque botö, Tito ingante botö apënedïnö nö impa, ante adinque botö guingo imönämaï ïmopa. Ede botö mïnitö ïmïnite nöïnö ante apënetawo. Ede mïnitö ïmïnite nöïnö ante apënebo baï botö Tito ingante, Coodintoidi waa cedänipa, ante apënedinque adobaï nöïnö ante apënetabopa. 
Ayë Tito ïñömö, Coodintoidi tömänäni botö ïmote waa adinque guïñente wedänitapa. Ayë, Pöe, äninque tömënäni botö apënebo ëñëninque Ao ante ëñente cedänitapa, ante pönëninque tömengä mïnitö ïmïnite godömenque waadete pönengampa. 
Ayë, Mïnitö cöwë waa cemïni ïmïnipa, ante pönëninque ede botö adobaï watapë tobopa. 
﻿Ñöwo botö tönïñadäni apënebo ëñëedäni. Mäatedöniabe ïñömö Codito ingante godongämë näni pönencabo wayömö näni cabo wayömö näni cabo ongöñönänite Wengonguï Önöwoca pönö apënecä ëñëninque tömënäni weetë waadete cedinque ïïmaï cedänipa. 
Nanguï wëne wëne nantate wewënäni ince tömënäni cöwë piyënë cete watapë todänipa. Ïninque ömepodäni incete tömënäni nanguï mänäni baï cedinque, Wengonguï quïnäni quï, ante godömenque todinque nanguï gomonga godönänitapa. 
Tömënäni ede näni godonguënënö ganca do godöninque ayë godömenque nanguï godönäni adïmo inte botö, Näwangä impa, ante apënebopa. Ayë ede tömënäni näni nämä pönënö baï cedinque, 
Wengonguï quïnäni beyë impa, ante mönitö wadäni tönö godongämë godoncemönimpa, ante tömënäni mönitö ïmönite nanguï äninque ancaa änänitapa. 
Mönitö guiquënë, Mäatedöniabe quëwënäni tömënäni näni godonte ëintaque godonguïnäni ïnänipa, ante ede pönentamönipa. Incete tömënäni, Wengonguï quïmöni ïmönipa, ante ede Wengonguï ingante nämä godöninque ayë, Mïnitö ïmïnite në cemöni bacemönimpa, äninque mönitö ïmönite ede adobaï nämä pönönänitapa. Ayë mönitö pönënö ganca adobaï godöninque tömënäni näni godonte ëinta ayë godömenque godönänitapa. 
Mäatedöniabe quëwënäni mänömaï cedäni adinque mönitö Tito ingante ïïmaï antamönipa. Bitö doyedë ämi ëñëninque coodintoidi waadete pönëninque tece godonce cedänitapa cebii. Ñöwo weetë ämi ëñëninque tömënäni në waadete godönäni badinque eyepë godoncedänimpa, ante mönitö Tito ingante nanguï antamönipa. 
Mïnitö ïñömö wede pönëmïni inte ede në waa pönï apënemïni ïmïnipa. Ayë godömenque gomonga ëñëmïni inte mïnitö, Mönö cöwë cecëimpa, ante nanguï cedömïni ïmïnipa. Ayë mönitö ïmönite në waadete pönëmïni ïmïnipa. Mänömaï tömänö ante do cedömïni inte mïnitö ñöwo adobaï, Wengonguï quï, ante mönö në waadete godömö bacëimpa, ante ede nanguï ceedäni, ämopa. 
Mänömaïnö äninque botö, Ceedäni, ante wee änämaï ïmopa. Weetë, Mïnitö ebänö cemïnii, ante ëñencete ante cedinque botö wadäni näni nanguï cedïnö ante apënetabopa. Mänömaïnö ante apënedinque botö, Mïnitö adobaï tömënäni näni cebaï nanguï waadete pönente cemïnitawo, ante acete ante cedinque, Në godömïni baedäni, antabopa. 
Mïnitö do ëñëmïnipa. Mönö Awënë Itota Codito öönedë quëwëninque nanguï gomonga ënempogaingä inte mönö ïmonte waadete pönëninque ïïmaï ante pönö cegacäimpa. Botö ömepobo babo beyenque mïnitö nanguï weetë entawencemïnimpa, ante cedinque tömengä ede mïnitö beyenque ante inguipoga pöninque ede ömepocä bagacäimpa. 
Ayë, Mänïnö mïni godonguïnö ante ebänö cequënëmïni ïmïnii, ante botö nämä pönëninque ïïmaï ämopa. Wadepo ïnöñedë wadäni godönämaï ïñönäni mïnitö ïñömö ede do täno godömïnitawo. Mönö godongëimpa, ante ede mïnitö cöwë täno ceïnëmïni ïmïnitawo. 
Ïninque, Mönö godongëimpa, ante quingë änïmïni inte ñöwo ede ïinque ceedäni. Mïni ëadincoo adinque mïnitö, Eyepë inte botö pancacooga godonceboimpa, ante mïni änincoo ede godömïni adinque, Eyepë godömïnipa, ante acëimpa. 
Ede ecänö godöïnengä tömengä nänö godonte ëinta tömanta adinque, Æpotadö botö godonguënëmo ïmoo, ante adinque mänimpotaque godöninque idewaa. Godömenque nanguï mangampa diyë nanguï godonguingää. 
Mänömaï äninque botö, Wadäni pönömenque godöninque guëmäñönäni mïnitö weetë mïni eyepote wequinque godömenque nanguï godoncemïnimpa, ante dice ämogaa. 
Weetë, Cöwë eyepë bacëimpa, ante ämopa. Ede mäincoo ñöwo eyepë mäninque mïnitö në enguënente wedäni ïnänite godömïni ënänipa. Ïninque ïincayë ate mïnitö weetë në enguënëmïni bamïni ate tömënäni weetë eyepë mante ate mïnitö ïmïnite pönönäni ëñömïni adopo adopo ede eyepë babaimpa. Mänömaïnö ancete ante ämopa. 
Ede do yewëmongatimpa. “Cenguï gomonga weempo ëningä ince tömengä nänö enguënenganca ente baï mäninque godömenque mänämaï ingantapa. Weetë ede wedenque weempo ëningä guiquënë tömengä nänö enguënenganca eyepë ente baï eyepë mangantapa.” Ante näni yewëmongaïnö baï ïinque bacëimpa, ante mïnitö ïmïnite ämopa. 
Botö cöwë, Coodintoidi beyë cecëimpa, ante mïnitö ïmïnite waadete pönëmopa. Ayë, Wengonguï pönö apënecä ëñëninque Tito ïñömö botö pönëmo baï adobaï pönente cecampa, ante adinque botö weetë Wengonguï ingante waa ate pönëninque apënebopa. 
Ede mönitö, Coodintoidi weca goe, ämöni ëñëninque ede Tito do Ao ante pongä aedäni. Incete wïï mönitö änïnö beyenque pongampa. Weetë nämanque pöïnente wedinque tömengä nanguï todinque mïnitö weca pongampa. 
Ayë Tito tönö wacä mönö tönïñacä ingante da pönömöni pongampa. Ïingä Tito tönö në pongä ïñömö tömengä Codito ingantedö ante watapë möni apënedö ante në apënecä ingampa. Ïninque Codito ingante godongämë näni pönencabo wayömö näni cabo wayömö näni cabo tömänäni tömengä ingante waa ate waa apënedänipa. 
Codito ingante näni pönencabo ince adocä ingante apente ëninque, Pabodoidi tönö gocebiimpa, ante da godönäni ate tömengä mönitö tönö godongämë goquingä ingampa. Ede mönitö, Mönö Awënë ñäö apäite baï ëmongä ingampa, ante acedänimpa, ante cedinque ayë, Mönitö wadäni beyë ceïnëmönipa, ante acedänimpa, ante cedinque mïnitö da godonguincoo ente goquïmöni ïmönipa. Mänömaï cecete ante goyömöni, Tömengä godongämë gote cececäimpa, ante da godönäni gocecäimpa. 
Ede wadäni, Pabodoidi babe cedänipa, ante änämaï incedänimpa, ante wee cedinque mönitö nö pönï cedinque nanguï pönï mïnitö godonguincoo ente godinque pede godoncemönimpa. 
Ede, Mönitö Wengonguï ayongä nö cemöni inte waodäni ayönäni adobaï edonque pönï cedinque nö pönï cecëimpa, ante cemönipa. 
Ayë wacä mönö tönïñacä ïñongante mönitö epogamë cöwä ayömöni tömengä cöwë tömää nö cecä ïnongampa. Ayë ñöwo tömengä, Coodintoidi nö cedänipa, ante pönengä inte godömenque waa cedongä ingampa. Mänömaï ingampa, ante adinque mönitö ñöwo tömengä ingante da godömöni godinque tömengä ïñäna tönö mïnitö weca poncecäimpa. 
Tito ïñömö botö tönö godongämë cöwë cecampa. Ïninque mïnitö beyë guëa në cemöna ïmönapa. Codito ingante näni godongämë pönencabo ince mönitö tönïñada Tito tönö wada ïnate da godönäni godinque tömënäni, Mönö Codito ingante waa acedänimpa, ante nanguï ceda ïnapa. 
Ïïnäni ïnänite apënedinque mönitö, Coodintoidi në waa cedäni ïnänipa, ante do apënetamönipa. Ïninque mïnitö eyepë godömïni adinque tömënäni, Näwangä impa, ante edonque acedänimpa. Ayë adobaï, Mïnitö waadete pönö cemïni adinque Pabodoidi weetë mïnitö ïmïnite waa adänipa, ante acedänimpa, ante ceedäni. Mänömaï cemïni adinque Codito ingante godongämë näni pönencabo wayömö näni cabo wayömö näni cabo tömänäni adobaïnö ante edonque acedänimpa. 
﻿Ñöwo mänïnö, Wengonguï quïnäni beyë mïnitö godoncemïnimpa, ante botö idewaa yewëmömopa. 
Ede, Mïnitö wedämaï inte do cemïnipa, ante ëñëninque botö Mäatedöniabe quëwënäni ïnänite apënedinque, Acayabe quëwënäni ïñömö wadepo ïnöñedë do godoncete ante cedönänimpa, ante do apënetabopa. Apënebo ëñëninque tömënäni wodo tömänäni, Æ Acayabe quëwënäni näni quingë cebaï mönö adobaï cecëimpa, ante cedänipa. 
Incete botö ñöwo mönö tönïñadäni ïnänite da godömo pöninque tömënäni mïnitö ïmïnite apënedäni ëñëninque mïnitö weetë eyepë godoncemïnimpa. Mänömaï cemïni ate botö babe apënedämaï ïmoï, ante edonque ëñengëimpa. 
Ïñempa Mäatedöniabe quëwënäni botö tönö godongämë ponte ayönäni mïnitö wïï eyepë cemïni adinque tömënäni weetë, Mïnitö dice cemïniyaa, ante badete tobaïnänipa. Ayë mönitö guiquënë, Coodintoidi ïinque cecedänimpa, ante në änïmöni inte odadete guingo imonte webaïmönipa. Mïnitö adobaï, Möni cequënënö cedämaï ïmönipa, ante guingo imonte webaïmïnipa. 
Ïninque mïnitö, Godoncemönimpa, ante mïni änïnö baï eyepë godoncemïnimpa. Ante cedinque botö mönö tönïñadäni ïnänite äninque, Mïnitö gote apënemïni ëñëninque coodintoidi edemö pönente cecedänimpa, ante da pönömo pönäni aedäni. Ïninque mïnitö tönö godongämë cedäni ate mïnitö edemö pönëninque, Botö wee gompodämaï inte waa todinque godömopa, ante godoncemïnimpa. 
Ïïmaï ante pönëedäni. Wedenque quiyadingä ïñömö amïñaïmö wedenque pete encecäimpa. Nanguï quiyadingä guiquënë amïñaïmö nanguï pete encecäimpa. 
Wadäni quï, ante ecänö watapë todinque godönaa, ante adinque Wengonguï tömengä ingante waadete pönengampa. Ïninque wadäni wee änämaï ïñönäni mïnitö, Botö epotadö godonguïmoo, ante pönëninque tömämïni wedämaï inte mïni änimpota adopota godöninque do godonguënëmïni ïmïnipa. 
Ayë, Eyepë pönï ëamïni inte mïnitö quïëmë cemïni ince tömänäni beyë ante cöwë godö waa cecemïnimpa, ante Wengonguï cecampa. Ïninque, Mïnitö eyepë ente ëadinque mänömaï cecemïnimpa, ante tömengä nanguï cedongä inte cöwë eyede tate baï waadete pönö cecä ingampa. 
Ede docä ingante ante ïïmaï ante yewëmongatimpa. “Yepanca quiyacä baï ïnongä inte tömengä, Ömepodäni quï, ante wayömö wayömö godongantapa. Ïninque tömengä nö nänö cedïnö ïñömö ede cöwë ëwënämaï ongongëimpa.” 
Ante yewëmongatimpa. Në quiyacä ingante Wengonguï, Tömëmö quiyaquïmö, ante eyepë pönöninque adobaï, Cenguï, ante tömämö ïmonte eyepë pönongä ente cëmompa. Mïnitö ïñömö eyepë ëamïni inte wacä ingä wacä ingä quiyate baï nënempocemïnimpa, ante cedinque Wengonguï mïni godonganca da pönöninque godömenque gomonga da pönongä encemïnimpa. Mänömaï eyepë da pönongä ëninque mïnitö weetë nö cedinque wadäni nanguï ïnäni ïnänite nënempomïni ëninque tömënäni weetë amïñaïmö tä pete baï watapë quëwencedänimpa. 
Mïnitö pe gompodämaï inte wadäni ïnänite cöwë pede godoncemïnimpa, ante cedinque mïnitö ïmïnite Wengonguï nanguï pönï pönongä encemïnimpa. Æ̈ninque mïnitö pe gompodämaï inte pede godö pede godö cemïni adinque mönitö weetë, Coodintoidi mänömaï cedänipa, ante tedemöni ëñëninque wadäni weetë Wengonguï ingante waa ate pönëninque apënecedänimpa. 
Wadäni quï, ante do godömïni ëninque Wengonguï quïnäni tömënäni näni enguënënö ante eyepë pönï encedänimpa. Ayë mïni godönö ëninque tömënäni mïmöno eyede tate baï Wengonguï ingante waa ate pönëninque nanguï apënecedänimpa. 
Mönö Codito ingantedö ante watapë ëñëninque mïnitö Ao ante do pönëmïnitapa. Ïninque Wengonguï nänö änönö ante do ëñente cedinque mïnitö, Ömepodäni quï, ante pede godömïni ëninque në ënäni weetë Wengonguï ingante, Bitö ñäö baï nö pönï cebi ate coodintoidi bitö änönö ante ëñente cedänipa, ante watapë apënecedänimpa. Ayë në ënïnäni inte adodäni godömenque apënedinque, Në ömepodäni tömänäni ïnänite da godöninque coodintoidi ïñömö mönitö ïmönite adobaï eyepë pönönäni ëmönipa, ante Wengonguï ingante godömenque waa ate apënecedänimpa. 
Ayë, Coodintoidi ïnänite Wengonguï godömenque nanguï waadete pönö cecä beyenque tömënäni waa cedäni ïnänipa, ante pönëninque në ënïnäni ïñömö ede mïnitö ïmïnite waadete pönëninque mïnitö beyë ante Wengonguï ingante apënecedänimpa. 
Wengonguï ïñömö godömenque waa cedinque mönö Codito ingante da pönongä engamöimpa. Ïninque mönö, Wengonguï, bitö waa pönï pönö cegabiimpa, ante mönitö edö cete eyepë inte waa ate pönente apënequïmönii, ante mönö Wengonguï ingante apënecëimpa. 
﻿Mïnitö, Wayömonque quëwëninque Pabodo nanguï pïinte angampa, ante pönëmïnitawo. Weetë mönitö weca pöninque awincadö awinca adinque tömengä guïñënete wedinque pe wëënecampa, ante pönëmïnitawo. Ïñempa mïni änömo mänïmotö inte ïïmaï ämopa. Codito ïñömö ede gänë pönengä ïnongä inte pönö piyënë cecantawo. Botö adobaï ñöwo piyënë cedinque mïnitö ïmïnite pönö waadete apënebopa. 
Pabodoidi ïñömö inguipogaque ante pönente cedänipa, ante pancadäniya odadete änewënänipa. Tömënäni ïnänite botö guïñënedämaï inte nanguï anceboimpa. Mïnitö guiquënë adobaï odadete ämïni ïninque botö mïnitö weca pöninque pïinte anguënëmo ïmaïmopa. Ïninque, Wïï pïinte anguïmo baceboimpa, ante wee cecete ante botö ñöwo mïnitö ïmïnite, Ee aquënë quëwëmïnii, ante waadete pönente yewëmömopa. 
Ede inguipoga quëwëmöni incete mönitö Wengonguï beyë ante weetedö weetë cecete ante cedinque inguipogaque quëwënäni näni weetedö weetë ceï baï cedämaï ïmönipa. 
Weetë ede mönitö Wengonguï beyë ante weetedö weetë cecete ante cedinque inguipogaque quëwënäni näni wënoncaquincoo nëënämaï inte cemönipa. Weetë Wengonguï tömengä nänö tëï pïñëmämo ente mïmöno entawëninque eyepë nëente baï badinque mönitö tömënäni näni tëï mënöincö be tate baï cedinque weetedö weetë näni godö änewënö ante wido cete baï cemönipa. 
Wengonguï ingante pönënämaï ingëimpa, ante në pönëwënäni inte engë gantidinque tömënäni ïñömö, Wadäni tömänäni adobaï Wengonguï ingante pönënämaï incedänimpa, ante cedinque babe wapiticë cedänipa. Mänïï babe wapiticë näni cedönö ante mönitö weetë be tate wido cemönipa. Ede, Codito ingante mönö ëñengëimpa, ante nö apënemöni ëñëninque wadäni idiquibë pönëwënäni ïñönäni mönitö weetë mänïnö näni pönëwënö tömänö ö ente baï wido cemönipa. 
Ayë mïnitö edemö në ëñente cemïni bamïni ate adocanque ince ëñënämaï cecä adinque mönitö weetë tömengä ingante do panguïmöni ïmönipa. 
Æbänö ï, ante edonque ongö abaïmïnipa. Pancamïniya, Botö näwangä Codito nempo quëwëmo ïmopa, ante pönëmïnitawo. Mïnitö mänömaï pönëmïni inte godömenque ïïmaï ante pönenguënëmïni ïmïnipa. Botö Codito nempo quëwëmo ïmo baï Pabodoidi adobaï Codito nempo quëwënäni ïnänipa, ante näwangä impa, ante pönenguënëmïni ïmïnipa. 
Ïñempa Wengonguï mönitö ïmönite äninque, Mïnitö në ämïni badinque coodintoidi ïnänite be tate wido cedämaï incemïnimpa. Weetë edemö ämïni ëñëninque coodintoidi weetë oncö tëï mënonte baï gongencedänimpa, ante ceedäni, ante Wengonguï pönö angä ëñëninque mönitö në ämöni batamönipa. Ïninque botö, Në ämo inte nämä toceboimpa, ante tedebo incete guïñënedämaï tedeceboimpa. 
Botö, Cadota ante botö yewëmöinta adinque mïnitö guïñente wecemïnimpa, ante dice ämogaa. 
Pancamïniya, Pabodo tëï pïñënongä baï inte cadota ante yewëmöninque nanguï angä awedö, ante wemïnipa. Weetë ede adocä ince mönitö weca ponte ongöninque ede aquïï ingä amönipa. Tömengä nänö tedepämo önömämoque baï impa, ante pönëmïni awedö. 
Ïñempa, Tëï pïñëmöni inte cadota ante në yewëmömöni ince mönitö adomöni inte mïnitö weca ponte ongöninque adobaï tëï pïñente cecemönimpa, ämo ëñëmaïmïnipa. 
Pancadäniya nämä ince, Waëmö pönï ïmopa, ante tededäni incete tömënäni nämä näni tede baï mönitö edö cete adobaïnö ante tedequïmönii. Tömënäni ïñömö, Ægancadö waa cebo eyepë inguïï, ante nämä näni cegancaque ante adinque ede, Eyepë cetabopa, ante pönëwënänipa. Tömënäni näni cedö ante, Waa cetawo, ante tee mancete ante, Do botö cedïnö baï adobaï cebopa, ante adinque, Eyepë impa, ante pönëwënänipa. Mänömaï nämä näni pönëwënonque ante cedinque tömënäni ëñënämaï inte oda cete cedänipa. 
Mönitö guiquënë, Ïingancaque goedäni, ante Wengonguï nänö angancaque cöwë gomönipa. Ïninque tömengä, Coodintoidi ganca godinque apëneedäni, angä ëñëninque mönitö do gote apënedinque, Mäningancaque waa cemönipa, ante nämä waa ate tedemönipa. Godömenque ante tededämaï ïmönipa. 
Mïnitö ganca pönämaï inte baï mönitö, Coodintoidi weca gote do cetamönipa, ante tedemöni baï babe wapiticë incedönimpa. Incete mïnitö ganca do pöninque Codito ingantedö ante mönitö watapë möni ëñënö ante apënetamönipa. Ïninque ede, Mäninganca cetamönipa, ante mäninque ante tedemönipa. 
Ayë wadäni näni cedïnö ante adinque mönitö, Tömëmöni cedïnö impa, ante änämaï ïmönipa. Weetë mïnitö godömenque godömenque wede pönëñömïni mönitö weetë adodö mïnitö weca ponte quëwëninque godömenque gomonga ceyömöni mönö watapë bacëimpa, ante pönëmönipa. 
Ayë mïnitö weca ïinque cedinque mönitö godömenque gomonga godinque mönö Codito ingantedö ante watapë möni ëñënö ante apënecemönimpa, ante pönëmönipa. Mänömaï cedinque mönitö wacä nänö cedïñömö ante, Mönitö mänïñömö cetamönipa, ante tededämaï incemönimpa. 
Æcänö, Botö waëmö pönï ïnömo inte waa cebopa, ante toïnëna tömengä weetë, Mönö Awënë waëmö pönï ïnongä inte pönö waa cecampa, ante toquënengä ingampa. 
Ede, Waëmö ïnömo ïmopa, ante nämä änongä ingante Wengonguï waa adämaï ingampa. Weetë, Ïingä waëmö ïnongä ingampa, ante mönö Awënë nänö änongä ingante ante Wengonguï weetë waa acampa. 
﻿Ñöwo botö adodeque önonque tedete baï yewëmömo adinque mïnitö ee amïni ïninque botö waa tobaïmopa. Wadö ämo, Mïnitö ee ayömïni ede botö önonque tedete baï do yewëmömopa. Ïninque ïïmaï ante odömoncete ante yewëmömoï aedäni. 
Wengonguï wee gompocä baï botö adobaï mïnitö beyë ante wee gompote ämopa. Mïnitö baquecä mönämaingä baï ïñömïnite Codito engä beyenque mïni pönencabo tömengä nempo nö cete quëwencemïnimpa, ante pede godoncete ante cedinque botö tömengä adocanque ingante, Bitö quïnäni ïnänite ëe, antabopa. 
Mïnitö nöingä cedinque wacä mïñë godämaï inte Codito ingante waadete pönëmïni incete botö, Mïnitö oda cemïni wece we, ante guïñente webopa. Eba wodi ingante Tentebo nanguï ëñengä inte babe cedinque apënecä ëñëninque tömengä nänö oda cegaï baï mïnitö wïï adobaï oda cecemïnimpa, ante botö wee ante apënebopa. 
Mönitö, Itota ingante pönengëimpa, ante do apënemöni ëñëmïnitapa. Incete wacä mïnitö weca pöninque näwä Itota ingante apënedämaï inte, Wacä Itota ingante pönëedäni, ante babe apëneyongante mïnitö ede ëñëë cömïni awedö. Adobaï Wengonguï Önöwoca do engaïmïni ïñömïnite wacä önöwoca pö guiiyongante mïnitö ee ëmïni guiicä awedö. Ayë wadäni mönö Codito ingante ante apënedämaï ïnäni inte, Wacä engä beyë quëwengëimpa, ante babe apëneyönäni mïnitö ede ëñëë cömïni awedö. 
Mänömaïnö ante në tededäni ïñömö nämä ante pönëninque, Në gode ämöni inte mönitö ñënëmöni pönï ïmönipa, ante ede babe änewënänipa. Tömënäni näwangä ñënënäni ïnäni baï botö dice wedämo inguënëmogaa, ante pönëmopa. 
Botö ebänö tedeboo, ante ëñëninque mïnitö ïñömö, Önönepämoque tedecampa, ante pïïmïnitawo. Incete botö edemö adïmo inte në ëñënïmo inte apënebopa. Pabodo mänömaï ïnongä inte apënecampa, ante acemïnimpa, ante mönitö cöwë mïnitö ïmïnite edonque odömömöni amïnitapa. 
Mïnitö ïmïnite engö cete baï cecete ante botö Wengonguï ingantedö ante watapë apënebo beyë ënämaï intabopa. Mänömaï ënämaï inte botö nämä ede pïinte baï cedinque dice wïwa cetabogaa. 
Codito ingante godongämë näni pönencabo wayömö näni cabo wayömö näni cabo da pönönäni ö ëninque botö mänintaque godonte ente quëwëninque mïnitö beyë cetabopa. 
Ayë mïnitö weca ongöninque botö quïëmë ëïnente webo ince ede waa atabopa. Wadäni ede mönö tönïñadäni ince Mäatedöniabe quëwente pöninque tömënäni botö enguënënö ante eyepë pönönäni entabopa. Ïninque coodintoidi botö änö beyë wedämaï incedänimpa, ante wee cedinque botö ïñömö ede, Pönömïni ëmoedäni, ante cöwë änämaï intabopa. Ayë ïincayë ate cöwë änämaï inceboimpa. 
Mönö Codito nö nänö apënedö ante ëñente entawëmo inte ämopa. Botö, Mänömaï cedinque waa cebopa, ante cöwë ede tedeyömote mïnitö Acayabe quëwëmïni inte ede wee cedämaï incemïnimpa. 
Quïnante mänömaï ante tedeboï. Mïnitö ïmïnite waadedämaï inte mänömaï ante tedeboï. Ïñempa botö ebänö mïnitö ïmïnite waadete pönëmoo, ante do againgä inte Wengonguï tömengä ancecäimpa. 
Wadäni guiquënë, Mönitö Codito nänö në godongaïmöni ïmönipa, ante në änäni guiquënë, Æbänö cete odömömöni adinque wadäni Pabodoidi ïnänite waa adö baï mönitö ïmönite adobaï waa acedänimpa, ante wedänipa. Ïninque botö ïñömö, Ïïnäni mänömaïnö ante odömönämaï incedänimpa, ante mänömaï tedete wee cebo inte ede cöwë godömenque wee ceceboimpa. 
Tömënäni ïñömö ede, Wadäni oda cecedänimpa, ante awëmö cedäni ïnänipa. Mönö Codito tömënäni ïnänite da godönämaï ingä incete tömënäni ïñömö ede, Codito nänö da godongaïmöni ïmönipa, ante babe apënedänipa. Ayë ede mönitö Codito nänö da godongaïmöni möni ëmönö baï önömoque ëmöninque babe cedänipa. 
Mïnitö, Tömënäni quïnante wacä baï ëmönänii, ante wemïnitawo. Ïñempa tömënäni awënë Tatäna ince babe cedinque Wengonguï anquedoidi ñäö näni ëmönö baï ñäö ëmonte baï ëmongampa. 
Ïninque Tatäna beyë në cedäni ïñömö tömënäni awënë Tatäna nänö babe cedö baï adobaï babe cedinque, Në nö Cedongä ingante në cemöni ïmönipa, ante önömoque ëmönänipa. Ïninque tömënäni në önömoque ëmönäni inte önonque ëwente baquïnänidö anguënë. 
Botö ñöwo adodö ante yewëmömopa. Mïnitö, Pabodo ocai ömedecacä ïnongä inte önonque tedecampa, ämïnitawo. Mänömaïnö ante änämaï ïmäewedäni. Incete wacä ocai ömedecacä tedeyongante mïnitö ee amïni tedecä baï botö adobaï ocai ömedecabo inte baï, Nämä waa cebo ïmopa, ante adodeque tedebo ïninque ee amïni tedeboedäni. 
Botö ñöwo mänömaï nämä waa ate baï tedete yewëmöninque mönö Awënë nänö ämaï wïï yewëmömopa. Weetë ocai ömedecacä mä nänö pönente tede baï adobaï önonque tedete baï yewëmömopa. 
Pancadäniya nanguï ïnäni ince, Mönitö nämä waa cemönipa, ante ede inguipogaque quëwënäni tededäni baï adobaï tededänipa. Tömënäni mänömaï tededäni ïninque botö adobaï, Nämä waa cebopa, ante tedeceboimpa. 
Në ëñëmöni ïmönipa, ante në ämïni inte mïnitö ïñömö ocai ömedecadäni önonque tedeyönänite ee ëñëë cömïnipa töö. 
Wacä ede mïnitö ïmïnite bei ongongä wedinque mïnitö tömengä ingante ee në cemïni bawëmïni awedö. Wacä babe wapiticë cedinque mïnitö quï inguënë ince ö engä incete mïnitö ede ee amïnipa. Wacä mïnitö awënë baï nämä engö cete angä ince ee ëñëmïnipa. Wacä mïnitö ïmïnite pönö tamongä incete mïnitö ee ate wemïni awedö. 
Botö weetë aquïïmo inte, Tömënäni näni nanguï cedö baï edö cete cequïmoo, ante botö guingo imonguinque önonque tedebopa töö. Tömënäni nämanque waa adinque ede guïñënämaï inte tededänitawo. Botö adobaï nämanque waa adinque ede guïñënämaï inte tedeceboimpa. Incete mänömaï tededinque botö önonque badete tote baï tedebopa. 
Tömënäni guiquënë ebedeoidi ïnänitawo, ante pönëmïni. Botö ïñömö ede tömënäni näni ïmaï adobo ïmopa. Tömënäni idegoidi ïnänitawo. Ede botö tömënäni näni ïmaï adobo ïmopa. Tömënäni Abadäö wodi pëïnäni ïnänitawo. Ede botö tömënäni näni ïnö baï adobo Abadäö wodi pëïmo ïmopa. 
Mönö Codito beyë në cedönäni ïnänipa, ante pönëmïni. Botö ede tömënäni näni ïmaï inte ede gomonga ïmopa. Incete mänömaïnö ante tededinque botö ocai ömedecacä baï inte önonque tedebopa. Tömënäni ïnänite adopoque adopoque wedenque ceyönäni botö godömenque nanguï cegaboimpa. Tömënäni ïnänite wedenque tee mönedäni weyönäni botö ïmote godömenque weetë weetë tee mönedäni wegaboimpa. Tömënäni ïnänite wedenque tei pänäni weyönäni botö ïmote godömenque nanguï tei pänäni wegaboimpa. Ayë botö weetë weetë wodo wengaboimpa. 
Oodeoidi ëmontaimenca wodo coadenta ganca adoyedë näni cöwë tei päimpoga botö ïmote adoyedë mänimpoga tei tei päninque önompo ëmempogoncaque weetë adopoga adopoga tei tei pänäni wegaboimpa. 
Ayë cantaca mempoga go adopoque botö ïmote tei tei pänäni wegaboimpa. Ayë adopoque botö ïmote dicaca tacadäni wangë wengaboimpa. Ayë wipodë wogaa godinque mempoga go adopoque wipo tente tobempo wegaboimpa. Ede wïï eyepë gote botö tömää itedë tömää woyowotë tecepëno pönï wewogaboimpa. 
Wayömö wayömö botö ancaa godinque wetabopa. Önö epempo wodo bete wentabopa. Në ö ënäni ince botö guiidënäni ince wadäni ince wodo wënönäni wëmo adinque botö wenguinque ante wegaboimpa. Ayë tömënäni näni quëwëñömö quëwëninque, Önömeca quëwëninque, gäwapëno owodinque botö wenguinque ante wegaboimpa. Ayë wadäni ince, Mönö pönencabo ïmompa, ante babe änäni adinque botö ïñömö ede, Babe cedäni wence we, ante wegaboï aedäni. 
Botö pancaönaa tömää woyowotë mïïmo inte nanguï cedinque wegaboimpa. Tepë pancaönaa gëwente wegaboimpa. Pancaönaa cenguï de ä ate gue ënente wegaboimpa. Ede epogamë pönï cënämaï inte wegaboimpa. Pancayedëña botö weocoo ömaabo inte yoguite wegaboimpa. 
Mänömaï wedömo inte botö, Codito ingante godongämë näni pönencabo tömancabodäniya näni wedö ante ebänö cequïmoo, ante wedinque ïïmö ïñö ïïmö ïñö nanguï cebopa. 
Ede wacä aquïingä inte wecä ïninque botö adobaï aquïïmo inte baï webopa. Ayë, Wëne wëne cee, änäni ëñëninque adocanque oda cecä ëñente wedinque botö edö cete wewënämaï inguïmoo. 
Ïninque, Nämä tëëmö inte cebopa, ante tededämaï inceboimpa. Weetë, Æbänö aquïïmo inte cebopa, ante acedänimpa, ante botö mänïnonque ante tedeceboimpa. 
Wengonguï ïñömö mönö Awënë Itota Wempocä ïnongä inte ede tömengä adocä ïñömö Itota Wengonguï ingampa. Tömengä waëmö pönï ïnongä inte cöwë waa pönï cecampa, ante mönö tömengä ingante cöwë apënecëimpa. Tömengä ïñömö ede, Pabodo nö angampa, ante do ëñengampa. 
Ayë ïïmaï cedäni wegaboimpa. Adeto Tidiabe awënë nänö ïnöñedë mänïñedë botö ïmote bei ongoncete ante cedinque tömengä nänö ëmïñengä wedenque awënë ïñömö ïïmaï cecantapa. Tömengä wadäni ïnänite angä ëñëninque tömënäni weetë Daämaco ïñömö tömënäni näni wïni wee ceincö boyë yabedemö gäänë wänö cöñönäni, 
botö tönö cedäni guiquënë Daämaco näni wïni wee ceincö boyë ceimpiticë ïnö otodë ñä cedete botö ïmote pede weënönäni ti weë aamö cete wodii wïnongaboimpa. 
﻿Önonque tedebo incete botö, Waa cetabopa, ante cöwë tedequënëmo ïmopa. Ïninque botö ñöwo ede, Wïïmonte baï ayömo mönö awënë mä pönï odömongä atabopa, ante yewëmonceboimpa. Ayë tömengä, Æbänö ï, ante edonque pönï nänö odömönönö ante godömenque yewëmonce cebopa. 
Codito nempo në quëwëmo ïñömote Wengonguï do catodote wadepo ïñonte botö ïmote öönedë wënömënecaöne mëicä eigaboimpa. Incete wacä eicä ate baï nämä ince agaboimpa. Wabänö önöwocaque inte eigaboï. Ïintai ëñate wabänö inque inte eigaboï, ante botö adämaï ïmopa. Wengonguinque në ente mëigaingä inte tömenganque ëñengampa. 
Ede baö ëñate eibo ince baö ömaabo inte eibo ince Wengonguinque ëñëñongä botö, Ïïmaï ingatimpa, ante mäninque ëñëmopa. 
Waëmönedë tömengä öme ïñömö Wengonguï ente mëicä eigaboimpa. Mänïñömö waa pönï apënedäni ëñëmo incete tömengä, Ïñömö möni apënedö ante mïni waocabo apënedämaï incemïnimpa, ante wee angä ëñëninque botö waobo inte edö cete apënequïmoo. 
Ïninque wacä mänömaï öönedë eite ëñengä ïninque botö, Tömengä waa pönï cecampa, ante do apënebaïmopa. Weetë nämä botö waa cedönö ante apënedämaï inceboimpa. Incete, Tömëmo aquïïmo inte önonque cetabopa, ante mänïnonque ante botö nämä waa ate baï apëneceboimpa. 
Waa cegaboimpa, ante tedebo ïninque botö wïï ocai ömecabo inte ede tedebaïmopa. Ïñempa näwangä waa cegaïmo ïnömo inte botö nö ante ede tedebaïmopa. Incete botö wedenque apënete pönömenque ceyömote ecämenque ince, Pabodo godömenque waa pönï cecampa, ante änämaï incecäimpa, ante wee cedinque botö waa cegaïnö ante tededämaï inte ede pe wëënebopa. 
Wengonguï mä nänö odömongaïnö ebänö waa pönï ingateï, ante wadäni adämaï ïñönäni botö adoboque atabopa. Ïninque, Pabodo, Botö adoboque në agaïmo ïmopa, ante nämä waa adämaï incecäimpa, ante wee cedinque Wengonguï angä ate Tatäna botö ïmote pönö da boo codongate oce oce coingä baï cecä wetabopa. 
Mänömaï cecä wedinque botö mempoga go adopoque Wengonguï Awënë ingante apënedinque, Botö daa cogate baï weyömote o tongaate baï cebi quëwëmoe, ante nanguï ante wetabopa. 
Ca weyömote mönö Awënë weetë, “Në aquïï pönï ïnäni ïñönänite botö tëï pïñëmämo eyepë pönï pönömo ëninque tömënänique weetë tëï pïñente entawencedänimpa. Ïninque bitö në aquïïmi ïmi beyenque botö waadete pönö cedö ïñömö ede eyepë pönï impa.” Ïninque mönö Codito nänö tëï pïñente cepämo ente entawencete ante cedinque botö ïñömö ede, Nämä aquïïmo inte botö wedïnö beyë ante botö nämä waa ate tobopa, ante tededinque godömenque toceboimpa. 
Æyedënö aquïïmo ïmoï mänïñedë ede tëï ëwocaboimpa. Mänömaï beyë aquïïmo inte botö Codito beyenque nanguï tobopa. Badete tote pïinte cedäni webo incete botö piyënë cedinque tobopa. Ancaa nanguï caate wedinque nangë babo ince, togente pänäni webo ince, Ædö cete quëwenguïmoo, ante webo ince mänïnö tömää beyë wedömo inte botö Codito beyenque ante piyënë cete nanguï tobopa. 
Ocai ömedecacä ingä baï Pabodo önonque tedete yewëmongampa, ante pönëmïnitawo. Ïñempa tömëmïni botö beyë wee apënedämaï ïmïni beyenque botö tömëmo nämä wee cecete ante cedinque mänömaï tedete yewëmömopa. Wadäni në gode änäni guiquënë nämä näni waa acabo ïnänipa. Incete tömënäni näwangä ñënënäni ïnäni ïninque botö ïñömö dice wedämo ïmogaa. Ïninque mïnitö tömëmïni, Pabodo waa cecä ingampa, ante tedequënëmïni ïmïnipa töö. 
Wacä mïnitö weca pöninque ebänö cecä ate mïnitö, Ïingä ïñömö mönö Codito nänö në da godongaingä ingampa, ante ëñëmïnii. Ïïmaï impa. Tömengä, Ëñencemïnimpa, ante mä pönï cecä ate do ëñëmïnipa. Tömengä bamönengë nanguï odömongä ate ëñëmïnipa. Wadäni cedämaï ïñönäni tömengä tëï pïñente cecä ate wedinque mïnitö weetë ede, Codito nänö në da godongaingä ingampa, ante do ëñëmïnipa. Ïninque botö mïnitö weca quëwëninque ede Codito nänö në da godongaingä mä cete näni odömönï baï adobaï odömöninque ede wentedämaï inte ee cebo abaïmïnipa. 
Ïninque wadäni Codito ingante näni godongämë pönencabo ïnänite waa cedinque botö mïnitö ïmïnite dice pönömenque cetabogaa. Wabänö mïnitö ïmïnite, Pönömïni ëmoedäni, ante änämaï inte botö mïnitö ïmïnite wïwa cebopëë. 
Botö do mïnitö weca mempoga pönïmo inte ñöwo weetë ponce cebopa. Pöninque botö mïnitö mäincoo ante änämaï inceboimpa. Weetë, Mïnitö botö wëmïni bacemïnimpa, ante cebopa. Wëñënäni tömënäni mempoidi beyë ante dice godonguënënäni ïnäniyaa. Weetë ede mempoidi ïñömö wëñënäni beyë ante në godonguënënäni ïnänipa. 
Ïninque, Mïnitö quëwencemïnimpa, ante botö mäincoo tömancoo godöninque waa toceboimpa. Ayë, Mïnitö quëwencemïnimpa, ante cete wëmo ïninque waa tobaïmopa. Botö mänömaï mïnitö ïmïnite gomonga waadete pönëmo ïninque mïnitö weetë botö ïmote pönömenque waadete pönëmïni ïmïnitawo. 
Incete ede idewaa ämopa. Mïnitö mäincoo ante botö änämaï intabopa. Incete mïnitö, Pabodo në wëne wëne pönengä inte awëmö encete ante babe cecampa, ante pönëwëmïni awedö. 
Wadäni ïnänite mïnitö weca da godöninque botö awëmö entawo, ante pönëmïnitawo. 
Tito ingante, Coodintoidi weca ate pöe, nanguï äninque botö wacä mönö tönïñacä tönö tömengä tönö da godömo guëa godatapa. Ïninque Tito mïnitö weca pöninque dice wïwa cedinque mäincoo ö engantawogaa. Ïñempa tömengä tönö botö guëa ääwocaque baï ëwocamöna inte mönatö guëa cegömöna adinque mïnitö adämaï inte baï tedewëmïni awedö. 
Mïnitö, Pabodoidi nämä wee cecete ante apënedänipa, ante pönëmïni awedö. Ïñempa mönö Codito nempo quëwënömo inte mönitö Wengonguï ayongante apënetamönipa. Ede, Botö në waademïni ïmïni inte mïnitö tëï pïñente bacemïnimpa, ante cedinque mönitö mänömaïnö ante apënetamönipa. 
Botö ïñömö ede mïnitö waa cemïni acete ante ponte ayömo mïnitö wadö cemïni baï botö nanguï wecedömoimpa, ante guïñente webopa. Ayë mïnitö weetë, Pabodo waa cecete ante pongampa, ante pönëñömïni botö wadö cebo baï mïnitö nanguï wecedömïnimpa, ante pönente wedinque botö, Mönö mänömaï wedämaï ingëimpa, ante wee cecete ante cebopa. Ede mïnitö weetedö weetë pïinte amïnitawo. Wacä ingante waa cedäni wedinque mïnitö godö pïinte amïnitawo. Ïñontobë enguï bamïnitawo. Nämanque pönente cemïnitawo. Wacä ingante pïïninque godö babe ante tedewëmïnitawo. Godö wentaa wentaa ämïnitawo. Nämä waa adinque cemïnitawo. Wïï ëñente cedinque mïnitö Ye ye tedemïnitawo. Mänïnö tömänö wabänö cemïnii, ante guïñente wedinque botö mänömaïnö ante ede yewëmontabopa. 
Ïninque botö ponte ayömo pancamïniya wëënëñedë mïni cegaï baï ñöwo adobaï cemïni adinque botö guingo imonte weconguënëmo ante awedö. Ede pancamïniya wëënëñedë wentamö mïni mongënö ee mongëmïni adinque botö Ca ca webaïmopa. Wëënëñedë mïni godö towengaïnö ayë towëmïni intawo. Wëënëñedë ëñënämaï inte mïni wïwa cedïnö ayë cemïni intawo. Ede wentamö mongëmïni inte guingo imönämaï ïmïni inte pancamïniya Wengonguï gämënö ocë ëmente pönämaï ïmïnipa, ante guïñente webopa. 
﻿Botö mïnitö weca mempoga do pongaïmo inte ñöwo weetë ponce cebopa. Ïïmaï ante do yewëmongatimpa. Nö nö ebänö cetimpa, ante ëñencete ante waoda mënaa ince mengäa go adocanque ince në adïnäni inte adodö ante apënedäni ëñëninque do apente angëimpa, ante näni yewëmongaïnö ante ëñëninque ceceboimpa. 
Wëënëñedë wëne wëne cedïnäni tönö wadäni tömänäni ïnänite botö mïnitö weca doyedë pöninque, Ämo ëñëedäni, ante wee äninque ñöwo weetë wayömö ongöninque adodö ante wee ante yewëmömopa. Ayë ate weetë mïnitö weca ponte ongöninque tömanga apente äninque adodäni ïnänite ata cepodämaï inceboimpa. 
Pabodo wabänö mönö Codito tönö godongämë cete apënecää, ante wemïnitawo. Mänïnö ante mïni wedö ante ede, Näwangä impa, ante odömoncete ante botö mänömaï apente anceboimpa. Mönö Codito ince botö tönö godongämë në cedongä ïñömö tömengä ïñömö aquïingä ïnämaï inte mïnitö ïmïnite apente angä abaïmïnipa. Tömengä ïñömö nanguï tëï pïñënongä inte mïnitö weca cecä apa änewëmïnii. 
Näwangä impa. Mönö Codito adocä ince aquïingä baï inte ceyongante waodäni weetë ñenquedïmë cete mäo timpodäni wengacäimpa. Incete Wengonguï nänö tëï pïñënö beyenque adocä ñäni ömëmonte quëwengampa. Mönitö adobaï tömengä nempo quëwëninque aquïïmöni inte ede Wengonguï nänö tëï pïñënö beyenque mönö Codito tönö godongämë quëwëninque mïnitö beyë ante cequïmöni ïmönipa. 
Mïnitö tömëmïni ïñömö, Æbänö wede pönëmo ïmoo, ante nämä waa aedäni. Mïni cedïnö adinque, Æbänö nöingä cebo ïmoo, ante aedäni. Ïñempa, Itota Codito ingante entawëmompa, ante ëñënämaï ïmïnitawo. Wabänö mïnitö pancamïniya nämä adinque, Botö nöingä cedämaïmo inte ede wede pönënämaïmo inte awedö, ante ëñencete ante aquënëmïni ïmïnipa. 
Ayë nämä mïni a baï mönitö ïmönite adobaï apente adinque mïnitö, Pabodoidi guiquënë nöingä cedönäni inte në wede pönënäni ïnänipa, ante edonque amïni waa tobaïmopa. 
Mïnitö beyë ante mönitö Wengonguï ingante apënedinque, Coodintoidi cöwë wëne wëne cedämaï incedänimpa, ante apënemönipa. Incete mönitö, Mïnitö wëne wëne cedämaï ïmïni ate wadäni, Pabodoidi edemö cedäni beyenque impa, ante mönitö ïmönite waa acedänimpa, ante wïï cemönipa. Weetë wadäni, Pabodoidi wïï eyepë cedänipa, ante pïinte änäni incete mïnitö weetë nöingä cecemïnimpa, ante mönitö mänïnonque ante cöwë cemönipa. 
Ede Wengonguï nöingä nänö änö ante në cemöni inte mönitö adode ante edö cete wido cequïmönii. 
Ïninque mönitö eyedëmë aquïïmöni ïñömöni mïnitö weetë tëï pïñente cemïni adinque mönitö nanguï tomönipa. Mïnitö beyë ede Wengonguï ingante apënedinque mönitö, Coodintoidi eyepë entawëninque picënäni baï nö cecedänimpa, ante apënemönipa. 
Botö ïmote apënedinque Wengonguï, Bitö wadäni ïnänite be tadämaï inte tëï mënonte baï pönö cecebiimpa, ante pönö cecä ate botö tëï pïñëmo badinque në ämo batabopa. Në ämo ïmo incete botö mïnitö weca ponte ayömo wïwa cemïni adinque pïinte panguënëmo ïnämaï inceboimpa, ante wee cedinque botö ñöwo wayömö quëwëninque, Nämä apente äedäni, ante wee yewëmömopa. 
Ïñänäni, mäninque ante ñöwo yewëmömopa. Mïnitö eyepë entawëninque, Mönö picënäni baï badinque nö cecëimpa, ante nanguï ceedäni, ämopa. Wentedämaï inte tëï pïñente ceedäni. Mïni cabo ince adoyömö pönëninque gänë pönente quëwëedäni. Wengonguï ince në Waadecä inte në gänë entawengä inte mïnitö tönö cöwë quëwencecäimpa, ämopa. 
Mïni cabo ince godongämë pö bee tëninque waadete pönente waa apëneedäni. 
Wengonguï quïnäni eyequeï quëwënäni ïñömö, Mïnitö waa quëwencemïnimpa, ante apënedäni ëñente yewëmömopa. 
Mïnitö tömämïni mönö Awënë Itota Codito waadete nänö pönö cegaïnö ante entawencemïnimpa, ämopa. Mempo Wengonguï tömengä nänö waadete pönënö ante entawencemïnimpa, ämopa. Wengonguï Teiyë Waëmö Önöwoca tönö ääwocaque baï ëwocadinque tömämïni godongämë waa quëwencemïnimpa, ante botö Pabodobo mäninque ante yewëmömopa.
﻿Botö Pabodobo ïnömo inte, Mïnitö acemïnimpa, ante yewëmömopa. Mempo Wengonguï ince Itota Codito ingante, Ñäni ömëmöe, angä ñäni ömëmongacäimpa. Mempocä ïñömö Itota Codito tönö guëa cedinque botö ïmote da godonga gotabopa. Ïninque botö dice waodänique änäni ëñente gotabogaa. Botö ïmote ede dice waocanque da godongä gotabogaa. 
Mïnitö Gadatiabe wayömö wacabo wayömö wacabo quëwëmïni inte Codito ingante mïni godongämë pönencabo ïnömïni inte ede ëñencemïnimpa, ante mönitö möni pönencabo tömämöni ïïmaï ante apënemönipa. 
Wengonguï mönö Mempo tönö mönö Awënë Itota Codito godongämë pönö waadete ceda ate mïnitö gänë pönente waa quëwencemïnimpa, ämönipa. 
Adocä mönö Mempo Wengonguï ïñömö, Mïnitö pedenguipogaque wïwa cete mïni wewëñömö ede abe tawente ponte baï botö gämënö ponte quëwëedäni, angampa. Ïninque, Wengonguï nänö angaïnö baï cecemïnimpa, ante cedinque mönö Awënë Itota Codito mönö ïmonte ö encete ante cegacäimpa. Mïni wëne wëne cepämo mongenceboimpa, ante tömengä nämä wepë pede godonte baï cedinque pönö engä beyenque mönö weetë quëwëmompa. 
Ede pedenguipoga ïñonte mïinguipoga bayonte ede, Mänömaï bacëimpa, ante në angaingä ïnongä inte mönö Mempo Wengonguï ïñömö ede cöwë ñäö apäite baï waëmö pönï ëmönongä ingänö anguënë. Mänömaï impa, ante botö, Amëë, ämopa. 
Mïnitö ïñömö ebämë pönï cemïni awedö. Mönö Codito waadete pönö cecä beyenque mïnitö Wengonguï äñecä pömïnitawo. Ñöwo guiquënë në äñecä ïñongante quïmë panguïmë gomïnii. Wadäni, Quëwenguï taadö wadö ïnompa, ante tededäni ëñëninque mïnitö do Ao änewëmïni awedö. 
Ïñempa wadö ince wïï quëwenguïnö ïnompa. Weetë ede, Mïnitö oda cecemïnimpa, ante cedinque wadäni pancadäniya, Codito ingantedö ante watapë möni apënedö ante ede, Idiquibë bacëimpa, ante cedäni apa ëñëwëmïnii. 
Mönitö Codito ingantedö ante watapë apënemöni ëñëmïnitapa. Incete mönitö adomöni ince wadö ante apënemöni baï Wengonguï weetë pönö pïinte apente angä wequïmönidö anguënë. Ayë adobaï Wengonguï anquedo ince öönedë owodinque weë pöninque wadö ante apënecä baï Wengonguï tömengä ingante weetë godö pïinte apente angä wequingänö anguënë. 
Ede doyedë möni änïnö baï botö ñöwo weetë adodö ante ämopa. Codito ingantedö ante watapë apënemöni ëñëninque mïnitö Ao ämïnitawo. Ïninque mänïnö ante ecämenque pönënämaï inte wadö ante apënecä ëñëninque Wengonguï tömengä ingante weetë godö pïinte apente angä wequingänö anguënë. 
Botö dice, Mïnitö waomïnique botö ïmote Ao ancemïnimpa, ante apënebogaa. Wengonguinque, Ao ancecäimpa, ante apënebo aedäni. Ayë, Waomïnique tocemïnimpa, ante dice cebogaa. Waomïnique tocemïnimpa, ante cebo inte baï ede Codito ingante në cedömo ïnämaï incedömoimpa. 
Botö tönïñamïni ëñëedäni. Codito ingantedö ante watapë botö apënedö ïñömö ede wïï waodänique näni mä pönengaïnö impa, ante ämo ëñëedäni. 
Mänïnö ante waocanque dice pönö apënecä ëñente entabogaa. Waocanque dice odömonte apënecä ëñëninque apënetabogaa. Weetë Itota Codito edonque odömonte apënecä ëñëninque botö në ëmo inte adodö ante apënebopa. 
Oodeobo ïnömö inte botö ïñömö ede möni oodeocabo pönengaïnö ante wëënëñedë mänïnonque ante ëñëninque quëwengaboï aedäni. Botö mänïñedë ede Codito ingante näni godongämë pönencabo ïnänite wido cecete ante cedinque ancaa togente ede nanguï pönï pämo wegadänimpa, ante do ëñëmïnipa. 
Ayë botö tönö guëa pegaïnäni ince nanguï ïnäni guiquënë möni oodeocabo möni ëñengaïnö ante wedenque ëñente ceyönäni botö ïñömö godömenque nanguï pönï ëñente cegaboimpa. Ede mönitö mëmëidi näni odömonte angaïnö ante botö, Mönö Ao ante adodö ëñente cete quëwengëimpa, ante nanguï cebo ingaboimpa. 
Incete botö badä cencadë ongöñömote Wengonguï, Botö beyë cecebiimpa, äninque ede mänïñedë botö ïmote apente engaingä inte ñöwo botö ïmote pönö waadedinque äñecantapa. Ayë ñöwo pönï tömengä nämä nänö pönënö ante cete todinque ede, 
botö ïmote pönö angantapa. Bitö oodeoidi ïnämaï ïnäni ïnänite apënebi ëñëninque tömënäni botö Wengä ingante edonque ate baï ëwocacedänimpa, ante täno botö ïmote edonque odömongä adinque botö tömengä Wengä ingante do ëwocabo inte apënebo ëñënänitapa. Ïninque botö waocä ingante, Æbänö cequïmoo, ante ede änämaï intabopa. 
Botö ïmote da godongä ate botö Codito täno nänö në da godongaïnäni ïnänite apënecete ante Eedotadëë ïñömö eidämaï intabopa. Weetë ede wade godinque botö wayömö Adabiabe do godinque ayë ate Daämaco ïñömö ocë ëmente gotabopa. 
Ayë wadepo mënepoga go adodepoque ïinque go ate botö Pegodo weca mä ëñacete ante Eedotadëë eidinque mëa Wengonguï itedë tömengä weca quëwentabopa. 
Ayë wadäni Itota nänö në da godongaïnäni ïñönänite botö adocanque ingante mönö Awënë Itota biwï Tantiago ingante adinque wadäni ïnänite adämaï intabopa. 
Mänömaïnö ante botö Wengonguï ayongä babe änämaï inte näwangä ante yewëmömo aedäni. 
Mänïï gote ëñate ate botö Tidiabe godinque godömenque Tiditiabe gotabopa. 
Ïninque Oodeabe quëwente Codito ingante näni godongämë pönencabo mönö Codito nempo në quëwënäni ïñömö botö awinca cöwë adämaï ïnäni inte önöwënenque pönengadänimpa. 
Tömënäni ïñömö ïïmaïnö ante önömoncaque ëñengadänimpa. “Wëënëñedë mönö ïmonte në togente pangaingä ïñömö mönö pönente quëwenguïne ante, Mänïne ante wido cecëimpa, angantawo. Ñöwo guiquënë tömengä, Wido cequïne, ante nänö angaïne ince adode ante ede watapë apënecä ëñënänipa,” ante tededäni ëñengadänimpa. 
Ïninque, Pabodo ñöwo waa cecampa, ante adinque tömënäni Wengonguï ingante apënedinque, Bitö waëmö pönï ëmönömi inte në waa cebi ïmipa, ante watapë apënegadänimpa. 
﻿Ayë mänïï pö godinque ïincayë ate catodote wadepo go ate botö Bedënabee tönö Eedotadëë ïñömö adodö eidinque Tito ingante mäomöna gocantapa. 
Wengonguï do botö ïmote apënete baï edonque odömongä adinque botö Eedotadëë ïñömö eidinque ïïmaï ante apënetabopa. Botö ïñömö oodeoidi ïnämaï ïnäni weca godinque, Codito ingantedö ante cöwë watapë apënebopa, ante botö ñënënänique ïnänite awëmö apënebo ëñënänitapa. Mänömaï cedinque botö, Æbänö ceboï, ante adodö adodö ante apënebo ëñëninque tömënäni pïïnämaï incedänimpa, ante cetabopa. 
Ayë, Botö tönö guëa pöningä Tito ingante adinque pancadäniya, Ïingä ïñömö Guidiego ïnongä ïñongante ämïni ëö togencedänimpa, ante pïinte änäni incete në änäni guiquënë, Ëö togëedäni, ante änämaï ïnänitapa. 
Ëö togengëimpa, ante në pïinte änäni näni wee angaïnö ante mönitö ïñömö Codito Itota gä pe empote ëengä beyenque abe tawente ee gote baï quëwëmönipa. Mänömaï ïñömonte pancadäniya, Æbänö quëwënänii, ante ede awëmö acete ante cedinque ede, Mönö caipë ïmompa, ante baï babe cedinque mönitö weca pönäni wetamönipa. Ayë ede mönitö tömënäni näni wee änö beyenque në cete quëwëmöni bacemönimpa, ante cedinque tömënäni godömenque, Ceedäni ceedäni, ante wee änewënäni wetamönipa. 
Incete ede, Mönö Codito ingantedö ante watapë möni apënedö näwangä ante impa, ante mïnitö oda cedämaï incemïnimpa, ante wee cedinque mönitö wante ïñö ince në wee änewënäni ïnänite ëñente cedämaï intamönipa. 
Ñënënäni ïnänipa, ante wadäni näni në waa adönäni ïñömö ebämë ëmönänii, ante botö ïñömö ede wedämaï ïmopa. Ede Wengonguï ince waocä ingante apente acete ante cedinque adämaï ingampa. Mïmönoque acampa. Ïninque botö idewaa apënebo ate ïïnäni ince edö cete godömenque apënequïnäni. 
Ïñempa ïïnäni ince ede do ëñënänitapa. Pegodo ingante mönö Awënë ince pönö angä ate tömengä oodeoidi ïnänite mönö Awënë ingantedö ante në watapë apënecä ingampa. Botö ïmote adobaï mönö Awënë ince pönö angä ate botö weetë oodeoidi ïnämaï ïnäni ïnänite në apënebo ïmopa. Ïninque botö mänömaïnö ante apënebo ate në änäni ïñömö, Pegodo cecä baï Pabodo adobaï cecampa, ante do ëñënänitapa. 
Pegodo oodeoidi weca gote ceyongante Wengonguï tömengä tönö godongämë cecä baï botö guiquënë oodeoidi ïnämaï ïnäni weca ede gote ceyömote adocä ince botö tönö adobaï ede godongämë cecampa, ante do ëñënänitapa. 
Tantiago, Pegodo, Wäö ïñömö në tëï ëmönäni ïnänipa, ante adinque wadäni, Gönönïwë onguitanca baï ïnänipa, ante apënedänipa. Ïninque botö apënebo ëñëninque mänïnäni, Onguitancaidi, näni änäni ïñömö ede, Pabodo ingante Wengonguï mänömaï pönö waadete cecampa, ante adinque botö ïmote ayë Bedënabee ingante, Mönitö tönïñamïna ïmïnapa, ante tömëmë ïnö pede pompote bei ongompodänitapa. Ayë, Mönitö oodeoidi weca gote apëneyömöni mïnitö weetë oodeoidi ïnämaï ïnäni weca gote apënecemïnimpa, ante godongämë Ao änänitapa. 
Ayë, Mïnitö në ömaadäni inte wedäni ïnänite ante cöwë pönëninque waa cecemïnimpa, äninque mäninque ante wee änänitapa. Mänïnö näni änïnö ince botö cöwë pönëninque ede nanguï ceïnente webo intabopa. 
Ayë Pegodo Antioquiya ïñömö pöninque wïï nö cecä adinque botö tömengä awinca waa adinque, Bitö pante wequinque wëne wëne cebi ïmipa, ämo wecantapa. 
Ïïmaï ede Pegodo cecä ïnongäimpa. Tece Antioquiya pöninque tömengä oodeoidi ïnämaï ïnäni weca weetë weetë pö guii pö guii ongöninque godongämë cënongäimpa. Incete Tantiago nänö da pönönïnäni pönäni ate Pegodo ïñömö ede, Mönö ëö togengëimpa, ante në änönäni pïïnäni wece we, ante guïñënongä inte ede oodeoidi ïnämaï ïnäni weca ñöwo cënämaï inte ede gomonga gote cënongäimpa. 
Mänömaï wadonque cedingä inte ñöwo wadonque ceyongante tömengä tönö oodeoidi tömänäni wadonque cedïnäni inte ede ñöwo weetë wadonque cedänipa, ante adinque Bedënabee ince oda cete wapiticë cecantapa. 
Ïninque ede Codito ingantedö ante watapë mönö ëñënö nö pönï ï incete tömënäni nö cedämaï inte wapiticë cedänipa, ante adinque botö tömänäni ayönäni ede Pegodo ingante ïïmaï ante ämo wecantapa. “Bitö ïñömö oodeobi ïnömi inte ede oodeo ïnämaï ïnäni baï ñimpo cete quëwëninque ede wïï oodeoidi näni wee angaïnö ante ëñente quëwëmipa. Incete bitö, Oodeo ïnämaï ïnäni ince oodeoidi näni wee angaïnö ante ëñente quëwencedänimpa, ante quïmë wee änewëmii,” ämo wecantapa. 
Oodeoidi ïnämaï ïnäni näni ëñënämaï quëwencabo baï ïnämaï ïmöni inte mönitö ïñömö ede oodeomöni në ëñagaïmöni ïmönipa. 
Incete ede ïïmaï ante do ëñëmönipa. Ïïmaï ceedäni, ante Möitee wodi nänö wee angaïnö ante ëñente cecä beyenque waocä dice Wengonguï ayongä ede nö cecä baquingää. Weetë Itota Codito ingante wede nänö pönënö beyenque waocä nö cecä bacampa, ante mönitö do ëñëmönipa. Ïninque, Waocä ecämenque ince mänïnö Möitee wodi nänö wee angaïnö ante tömengä nänö ëñente cedö beyenque ede nö cecä badämaï incecäimpa, ante do ëñëmöni inte mönitö adobaï, Ædö cete mänïnö beyenque nö cemöni baquïmönii, ante ëñëmönipa. Weetë, Codito ingante möni wede pönënö beyenque nö cemöni bacete ante mönitö adobaï tömengä ingante wede pönëmönipa. 
Ïninque mönitö oodeoidi ïmöni ïñömö, Mönö Codito nempo quëwëninque Wengonguï ayongä mönö nö cemö bacëimpa, ante cemönipa. Mänömaïnö ante cedinque mönitö në wëne wëne cemöni inte wemöni incete dice Codito angä beyë wëne wëne cetamöniyaa. 
Mänïnö Möitee wodi nänö wee angaïnö ante ëñente cete quëwengëimpa, ante botö pönengaïnö ante do wido cegaboimpa. Mänömaïnö ante botö pönengaïnö ante në wido cegaïmo inte botö edö cete weetë adodö ente baï cedinque, Mänïnö ante ëñente mönö quëwengëimpa, ante anguïmoo. Mänömaïnö ante ämo inte baï botö Wengonguï nänö wee angaïnö ante ede në ëñënämaï ïmo bacedömoimpa. 
Ede, Wengonguï nänö wee angaïnö ante edö cete tömänö ante ëñente cequïmoo, ante botö wedö beyenque në wëwocaïmo bagaboimpa. Ïninque botö në wëwocagaïmo ïnömo inte mänïne ante ëñente cecete ante quïnante wequïmoo. Weetë ede Wengonguï beyenque ante botö quëwenguinque ïmopa. 
Mönö Codito ingante awäa timpodäni wëñongante botö tömengä tönö godongämë wente baï bagaboimpa. Ïninque botö baonga ëñate quëwëmo incete botö wïï tömëmo quëwenguïmämo ëwocate quëwëmopa. Weetë Codito nänö quëwenguïmämo ëwocate quëwëmopa. Ïninque adocä Codito Wengonguï Wengä botö ïmote waadete pönëninque nämä tömengä wepë ante, Wengonguï quï, ante botö beyë pede godongä adinque botö baö ëñate quëwëninque tömengä ingante wede pönëninque quëwëmopa. 
Ïninque, Ïïmaï ceedäni, ante Möitee wodi nänö wee angaïnö ante ëñente cedinque mänömaïnö cemö beyenque ñä mënongate nö entawëmö bamö baï mönö Codito önonque pönï wencegacäimpa. Mänömaï beyë Wengonguï nänö pönö waadete cegaïnö ante botö Ao ante ö ëninque cöwë wido cedämaï ïmopa. 
﻿Gadataidi önonque pönï mïni cecabo ïnömïni inte ëñëedäni. Æcänö wadö ante apënecä ëñëninque mïnitö dowente baï önonque tedewëmïnipa. Ïñempa botö doyedë, Itota ingante ebänö awäa timpodäni wengacäï, ante botö edonque pönï odömonte apënebo ëñëninque mïnitö önöwënenque ante baï do pönëmïnitapa. 
Adodeque ämo ate apënemïni ëñëmoedäni. Mïnitö Wengonguï Önöwoca ingante ebänö cete ëmïnii. Möitee wodi wee nänö angaïnö ante ëñente mïni cedö beyë mïnitö tömengä ingante ëmïnitawogaa. Weetë ede mönitö apënemöni ëñëninque wede pönëmïni inte ëmïnitawo. 
Ïñempa mïmö ömedë ïmïni inte ëñënämaï incedö. Mïnitö wëënëñedë mä pönï pönëninque Wengonguï Önöwoca tönö në cegaïmïni inte ñöwo weetë ede ömewocamïni inte baï ede baonga ëñadinque nämanque cedinque ïinque cemïnii. 
Wengonguï nanguï pönï pönö cecä caate wedinque mïnitö önonque beyë caate wemïnitawo. Tömengä dice önonquedö ante cecete ante pönö cecä wemïniyaa. 
Wengonguï tömengä Önöwoca ingante da pönöninque mïnitö weca bamönengë pönï cecampa. Quïnante mänömaï cecää. Ede, Möitee wodi nänö wee angaïnö ante ëñente mïni cedö beyë ante dice cecäa. Weetë mönitö apënemöni mïni ëñente pönënö beyë Wengonguï tömengä Önöwoca ingante da pönöninque mïnitö weca bamönengë pönï pönö cecä ëmïnipa. 
Wengonguï apënecä ëñëninque Abadäö wodi, Nöingä ante apënecampa, ante wede pönengacäimpa. Ïninque tömengä wede nänö pönënö beyenque Wengonguï, Botö ayömo Abadäö ïñömö në nö cete quëwënongä ingampa, angacäimpa, ante yewëmongatimpa. 
Mänömaïnö ante adinque mïnitö ïïmaï ante ëñëedäni. Mönö në wede pönëmö ïñömö Abadäö wodi pëïmö baï adomö ïmompa, ante ëñente pönëedäni. 
Wengonguï, Oodeoidi ïnämaï ïnäni ince wede näni pönënö beyenque botö ayömo ede në nö cete quëwënäni bacedänimpa, ante badoncecäimpa, ante dodäni edonque adinque Wengonguï beyë yewëmongadänimpa. Ayë Abadäö wodi ingante apënedinque tömengä, “Botö bitö ïmite pönö waa pönï cebo ëmi ïninque bitö beyenque wadäni näni cabo wadäni näni cabo tömancabodäniya ede watapë quëwenguïnänidö anguënë,” ante apënegacäimpa. Mänömaï impa, ante yewëmöninque dodäni wëënëñedë pönï Wengonguï waa pönï nänö cequïnö ante yewëmongadänimpa. 
Abadäö wodi cöwë edemö cete pönengaingä ïñongante Wengonguï pönö waa pönï cegacäimpa. Mönö në wede pönëmö ïñömonte tömengä adobaï pönö waa pönï cecä ëninque mönö ïñömö ede Abadäö wodi tönö godongämë watapë quëwëmö ïmönö anguënë. 
Weetë ede, “Wee ante botö yewëmongainta adinque ecänö tömänö ante dice cecää tömengä ïñömö Wengonguï pïinte angä wëwocaingä ingänö anguënë,” ante Möitee wodi ince do yewëmongacäimpa. Ïninque Wengonguï ede nänö wee angaïnö ante waodäni, Botö ëñente cedö beyenque quëwenceboimpa, ante në änewënäni ince wïï eyepë ëñente cedäni ïnönäni inte tömënäni tömänäni ïnänite Wengonguï pïinte angä wëwocaïnäni ïnänidö anguënë. 
Ayë wacä Wengonguï beyë yewëmöninque, “Në nö cete quëwënongä ince tömengä nänö wede pönënö beyenque quëwencecäimpa,” angacäimpa. Ïninque ïïmaï ante mönö edonque ëñengëimpa. Möitee wodi nänö wee angaïnö ante ëñente cete beyenque waocä dice Wengonguï ayongä në nö cecä badinque quëwenguingää. 
Wengonguï nänö wee angaïnö ante ëñente quëwengëimpa, ante në cedönäni ïñömö tömënäni dice näni wede pönënö beyë quëwënäniyaa. Weetë, “Mänïnö ante në ëñente cecä ïñömö tömengä nänö ëñente cedö beyenque quëwencecäimpa,” ante Möitee wodi nänö yewëmonte angaïnö baï impa. 
Ayë adobaï, “Æcänö ingante awäa wodoncedäni a ongöna tömengä ingante Wengonguï pïingä wëwocaingä ingänö anguënë,” ante Möitee wodi yewëmongacäimpa. Ïninque Wengonguï nänö wee angaïnö ante wïï eyepë ëñente cemö beyë mönö wëwocaïmö inte weyömonte mönö Codito ïñömö, Abe tawente gote baï quëwencemïnimpa, ante cedinque mönö beyë weetë wëwocaingä badinque ede awäa wëninque a ongongacäimpa. 
Abadäö wodi ingante Wengonguï waa pönï pönö cegacäimpa. Ayë, mïnitö oodeoidi ïnämaï ïñömïnite Itota Codito pönö cecä beyenque Abadäö tönö godongämë watapë quëwencemïnimpa, ante Wengonguï adobaï pönö waa cecampa. Mänömaï bacëimpa, ante cedinque Codito tömämö ïmonte, Mïnitö wede pönëninque botö Önöwoca ingante ente ëwocacemïnimpa, ante cedinque mönö ïmonte encete ante nämä wepë godonte engä beyenque quëwëmompa. 
Botö tönïñamïni ëñëedäni. Botö, Waomö mönö ceï baï Wengonguï mönö beyë wodo adobaï cecampa, ante odömoncete ante ïïmaï ante yewëmömo aedäni. Waoda, Möna guëa cecaya ïmönapa, ante Ao äna ate adocanque inte edö cete wadö ante cequënengää. Ayë, Mönö godömenque cecëimpa, ante waocä adocanque inte edö cete ede ante cequënengää. Ñöwo ede ämo ëñëedäni. Wengonguï, Mönö godongämë cecabo bacëimpa, ante botö pönö ceceboimpa, angä ëñëninque mönö Ao ante cequënënö ïñömö ede wodo adobaï impa. 
Mëmë Abadäö wodi ingante apënedinque Wengonguï, Bitö Pëingä ingante botö cöwë pönö waa ceceboimpa, angacäimpa. Mänömaï äninque tömengä Abadäö wodi ingante, “Bitö pëïnäni,” ante änämaï ingacäimpa. Weetë, “Bitö Pëingä ingante pönö ceceboimpa,” äninque Abadäö wodi Pëingä adocanque Codito ingante ante pönëninque angacäimpa. 
Mänömaïnö ante apënedinque botö ïïmaïnö ante odömoncete ante apënetabopa. Abadäö wodi ingante Wengonguï, Botö pönö cebo ate mïnitö Ao ämïni ïninque mönö godongämë waa cecëimpa, ante wëënëñedë cegacäimpa. Ayë wantepiyë coatodo tiento todëinta wadepo go ate Möitee wodi ingante apënedinque adocä, Ïïmaï ceedäni, ante pönö wee änongäimpa. Ïninque Wengonguï wantepiyë ate wee äninque do nänö angaïne ante wëä godönämaï ingacäimpa. Ede, Cöwë pönö ceceboimpa, ante doyedë në angaingä inte tömengä ñöwo wee äninque mänïne ante dice wëä godongantawogaa. 
Möitee wodi nänö wee angaïnö ëñente cemö beyenque mönö enguënencoo do ëmö baï Wengonguï, Cöwë pönö ceceboimpa, ante önonque ancegacäimpa. Incete Wengonguï pönö waadete cedinque mëmë Abadäö wodi ingante apënedinque, Cöwë pönömo encemïnimpa, ante nänö angaïnö baï cedinque do cegacäimpa. 
Ïninque, Cöwë pönömo ëedäni, ante në angaingä inte Wengonguï quïnante ñöwo weetë, Ïïmaï ceedäni, ante wee angacäï. Ïñempa tömengä, Mïnitö botö änö ante ëñënämaï cedinque wëne wëne mïni cedïnö edonque bacëimpa, ante odömoncete ante wee angacäimpa. Mänömaï cedinque tömengä, Abadäö wodi Pëingä botö në angaingä ince tömengä nänö ponganca mïnitö ëñente cedinque quëwencemïnimpa, ante wee angacäimpa. Mänïne nänö wee angaïne ëñente cecedänimpa, ante Wengonguï tömengä anquedoidi ïnänite da pönongä pöninque tömënäni Möitee wodi ingante mämö odömönäni agacäimpa. Tömengä ïñömö teceguedë ongonte baï në anguingä badinque Wengonguï nänö angaïne ante idegoidi ïnänite weetë angä ëñengadänimpa. 
Ñöwo apënebo ëñëedäni. Adocanque eyepë cecä adinque tömengä beyë ancete ante wacä teceguedë ongönämaï ïmaingampa. Wengonguï ïñömö, Cöwë pönö ceceboimpa, në angaingä inte adocanque ince eyepë cedongä ingampa. 
Ïninque Wengonguï, Cöwë pönö ceceboimpa, ante në angaingä inte wantepiyë ate, Ïïmaï ceedäni, ante wee äninque tömengä doyedë nänö angaïne dice wëä godongantawogaa. Ede tömengä mönö ïmonte apënedinque, Botö wee angaïnö beyë quëwencemïnimpa, ante mänïne pönongä ente quëwëmö baï mänïne beyenque ede në nö quëwëmö bacedömöimpa. Weetë ede wïï mänömaï impa. Wengonguï, Cöwë pönö ceceboimpa, angä ëñëninque mönö quëwenguinque ede në nö cemö bamompa. 
Ïninque Wengonguï, Cöwë pönömo encedänimpa, ante në angaingä inte ïïmaï ante cecampa. Botö angaincoo ante Itota Codito ingante në pönënäni ïnänite da pönömo ate tömënäni wede näni pönënö beyenque ente ëwocacedänimpa, ante ïïmaï cecampa. Tömengä mönö inguipoga tömäo quëwëmö mönö wëne wëne cedïmämo adinque mönö ïmonte pönö tee mönete baï cecä ongömompa. Mänömaï pönö cecä ongongaïmö ïñömonte Wengonguï mönö wede pönencabo adomonque ïñömonte tömengä nänö angaincoo ante pönongä ente ëwocamompa. Wengonguï, Mänömaï cebopa, ante apënecä ëñëninque yewëmongadänimpa. 
Doyedë ïñömö mönö, Möitee wodi nänö wee angaïnö tömänö ante mönö edö cete eyepë cequïï, ante tee mönete baï wegamöimpa. Ede Itota Codito mönö në wede pönënongä edonque pönï nänö ponte a ongonganca mönö tee mönete baï wegamöimpa. 
Ïninque, Mïnitö Codito ingante wede pönëninque në nö cemïni bacemïnimpa, ante cedinque Wengonguï Codito gämënö töö ëmente baï cedinque wee angacäimpa. Mänömaï ï ïninque tömengä nänö wee angaïnö beyenque mönö wapiticë godämaï inte Codito gämënö pongamöimpa. 
Ayë ñöwo ïñömö, Mönö në wede pönënongä do pongäimpa, ante adinque Wengonguï ñöwo weetë wee änämaï ingampa. 
Mïnitö Itota Codito ingante wede pönëmïni inte tömämïni Wengonguï wëñëmïni ïmïnipa. 
Ede tömämïni mönö Codito tönö godongämë guiite baï epënë guiidinque tömengä nänö ëwocadö adodö ëwocadinque tömengä nempo quëwëmïnipa. 
Tömengä nempo adocabomö ïnömö inte mönö adocanque ingantedö ante apënedinque, Oodeocä ingampa, ante änämaï ingëimpa. Ayë wacä ingantedö ante adobaï, Guidiego ingampa, ante änämaï ingëimpa. Ayë, Waocä nänö në ö ëningä inte awënë beyenque cete në quëwengä ingampa, ante mönö änämaï ingëimpa. Wacä ingantedö ante, Abe tawente gocä ingampa, ante mönö änämaï ingëimpa. Ayë adocanque ingantedö ante, Onguïñengä ingampa, ante mönö änämaï inte wacä ingantedö ante adobaï ede, Onquiyengä ingampa, ante änämaï ingëimpa. Ïñempa Codito Itota nempo quëwëninque adocabomö ïmompa. 
Ayë mïnitö ïñömö Codito nempo quëwëmïni inte mëmë Abadäö wodi pëïmïni baï ïmïnipa. Ïninque Wengonguï nänö, Cöwë pönömo encemïnimpa, ante nänö angaincoo ante mïnitö në enguïmïni ïmïnipa. 
﻿Mänïnö ante yewëmöninque botö, Waodäni ebänö cedänii, ante odömöninque ïïmaï ante apënecete ante yewëmömopa. Wempocä wengä ate tömengä wengä ïñömö wempocä nänö ëadincoo në enguingä ingampa. Ïninque wempocä ayë mïingä quëwengäñedë mänincoo tömancoo do ente baï tömengä wengä në ëacä ingampa. Incete tömengä wengä tömancoo në ëacä ince ede tömengä wëñengäñedë guiquënë wempocä beyenque cete në quëwengä baï ïnongä ingampa. 
Ïninque wempocä do äninque, Ïïöne ïinque bayonte botö wengä do picengä badinque nämä në angä bacecäimpa, ante nänö angaïöne ïinque baganca në aadäni ïnänite wempocä angä ëñëninque tömënäni weetë wëñengä ingante wee aadänipa. Ayë, Wëñengä nänö manguincoo ante ebänö cequïï, ante në aadänique änäni ëñente wëñengä ince cecampa. 
Mönö ïñömö doyedë mäningä wëñengä baï adobaï picëmö ïnämaï mönö ingaïñedë inguipogaque näni wee angaïnonque ante ëñente cegamöimpa. Waocä beyenque cete në quëwengä baï mönö adobaï inguipogaque näni wee angaïnonque ante ëñencete ante cedinque mänïnö beyenque cete në quëwëmö baï inte wegamöimpa. 
Incete Mempo Wengonguï ïñömö, Ïïöne da pönömo poncecäimpa, ante doyedë nänö angaïöne ïinque bayonte tömengä Wengä ingante da pönongä pongacäimpa. Ïingä Wëñengä ingante onquiyengä mangä ëñadinque tömengä Wengonguï nänö wee angaïnö ante në ëñente cequënengä nänö baquinque pegacäimpa. 
Ïninque mönö Möitee wodi nänö wee angaïnö beyë tee mönete baï weyömonte adocä Wengonguï Wengä ince, Mïnitö abe tawente baï picëmïni badinque näwä wëmïni bate quëwencemïnimpa, ante mönö ïmonte engä beyenque mönö abe tawente baï quëwëmompa. 
Mempo Wengonguï ïñömö, Mïnitö näwä wëmïni ïmïni beyë, ante tömengä Wengä Önöwoca ingante mönonga da pönongantapa. Ïninque tömengä Önöwoca ïñömö, “Mempo, botö Wempo,” ante në apënecä ïnongä inte mönö mïmönë owodinque adodö ante mönö beyë apënecampa. 
Ïninque bitö ïñömö bitö ïmite në wee angaingä beyenque idewaa cete quëwengaïmi inte ñöwo abe tawente baï ëmëwo pedïmi inte näwä wëmi ïnömi ïmipa. Ayë näwä wëmi ïñömite Wengonguï pönö cecä ate bitö tömengä nänö ëagaincoo ante në enguïmi babipa. 
Wengonguïidi ïnämaï ïñönänite wadäni ïñömö, Wengonguïidi ïnänipa, ante babe apënedänipa. Mïnitö wëënëñedë Wengonguï ingante mïni adämaï ïñedë, Wengonguïidi, ante tömënäni babe ante näni në änönäni beyenque cete në quëwëmïni inte ñë ceyente baï wegamïnimpa. 
Ñöwo ïñömö mïnitö Wengonguï ingante ate baï në pönëmïni ïmïni inte edö cete wapiticë ante ëñëmïnii. Æ wadö ante godömenque ämo. Wengonguï ince mïnitö ïmïnite do ate pönengaingä ingä incete mïnitö edö cete inguipogaque quëwënäni näni önonquedö ante wee angaïnö ante ëñente quëwëmïnii. Ïñempa, Mänïne näni wee angaïnö ante weetë ëñengëimpa, äninque mïni ñä cepote wequinque ämïni awedö. 
Ede Wengonguï änämaï ïñongante mïnitö mä pönëninque, Wengonguï beyë, ante mönö ïïöne cedämaï inte ongöninque ëëmë cete becëimpa, änewëmïnipa. Ayë, Ïï apäicä ïñonte adobaï, ïintedë ïñonte adobaï, ïïnepo ïñonte adobaï, Wengonguï beyë, ante mönö cedämaï inte ëëmë cete becëimpa, ante önonque pönï ante cemïnipa töö. 
Ïninque, Mïnitö ëñënämaï inte mïni wequinque cemïnipa, ante adinque botö mïnitö beyë ante guïñente webopa. Botö pönö nanguï cebo incete ede önonque wabänö cegaboimpa, ante webopa. 
Botö tönïñamïni ëñëedäni. Botö wëënëñedë mïnitö baï Möitee wodi nänö wee angaïnö në cebo baï inte webo amïnitawo. Weetë botö në wee angaingä ingante idewaa ëñente cedinque abe tawente gobo baï mïnitö adobaï cemïni waa tobaïmopa. Mïnitö dice botö ïmote wëne wëne cemïnitawogaa. 
Wëënëñedë wëne wëne mänïmo inte botö mänömaï beyë mïnitö weca pöninque mönö Codito ingantedö ante watapë apënedinque mä apënebo ëñëmïnitapa. 
Ïninque mänömaï wëne wëne bate pömo ate wedïmïni incete mïnitö guïñëñate wedämaï inte towe tänongadämaï ïmïnitapa. Weetë ede botö ïmote adinque mïnitö, Wengonguï anquedo ingampa, ante pönente baï cedinque watapë todinque, Pöe, ämïnitapa. Ayë ede, Itota Codito ingampa, ante pönente baï cedinque, Pöe, ämïnitapa. 
Mïnitö mänïñedë watapë mïni todïnö baï ñöwo guiquënë quïmë todämaï ïmïnii. Mïnitö mänïñedë ede eyepë inte baï nämä awinca o togëmöninque botö ïmo pönö mïne tïmoncedömïnimpa, ante pönëninque apënebopa. 
Ïñempa mïnitö ïmïnite näwangä apënebo beyenque mïnitö ñöwo weetë botö ïmote pïinte bamïnitawo. 
Wadäni ïñömö, Mönitö gämënö ponte ëñëedäni, ante nanguï cedäni ïñömö mïnitö ïmïnite wëne wëne cecete ante änewënänipa. Tömënäni ïñömö, Pabodoidi ïnänite ëñënämaï inte mïnitö weetë mönitö tönö godongämë cedinque mönitö ceïnënonque ante ämöni ëñëninque cecemïnimpa, ante babe cedänipa. 
Wacä nänö ceïnënö ante godongämë cemïni cöwë waa ïmaimpa. Näwangä impa. Incete tömengä nänö waa cequënënonque ante cecä adinque mïnitö, Mänïnonque ede cecëimpa, ante nanguï cequënëmïni ïmïnipa. Ayë ede botö mïnitö weca quëwëmoyedë cemïni baï mïnitö botö de ämo ïñedë cöwë adobaï cemïni waa ïmaimpa. 
Botö wëmïni ëñëedäni. Yedëmadä inte nantate wedä baï botö ïñömö weetë nantate wedinque ede, Mïnitö mïmönë Codito ingante edemö entawencemïnimpa, ante nanguï pönï cedinque webopa. 
Ede, Mïnitö ebämë cemïnii, ante ëñënämaï ïmo inte botö mïnitö weca pöninque wïï gobe tedete botö änö baï tededinque weetë wadö baï tedecete ante pöïnente nanguï webopa. 
Mïnitö, Möitee wodi nänö wee angaïnö ante mönö ëñengëimpa, ante në ämïni inte apënemïni ëñëmoedäni. Mïnitö wee ante tömengä nänö yewëmongainta ince adämaï inte ëñënämaï ïmïnitawo. 
Ïïmaï ante yewëmongatimpa. Abadäö wodi ïñömö wëñëna onguïñëna mënaa ïnate tapëigacäimpa. Adocanque guiquënë nänöogengä beyenque në cete quëwengä wëñengä ïñongä wacä guiquënë näwä nänöogengä wëñengä ingacäimpa. 
Në cete quëwengä wëñengä guiquënë cöwë mönö ëñadö baï adobaï önonque ëñagacäimpa. Näwä nänöogengä wëñengä guiquënë Wengonguï, Cöwë pönömo encebiimpa, ante nänö änïnö beyenque ëñagacäimpa. 
Wengonguï ïñömö, Botö pönö cebo ate mïnitö Ao ämïni ïninque mönö godongämë waa cecëimpa, ante mempoga apënegacäimpa. Ïninque, Wengonguï mënea nänö apënegaïnö ebänö ïneï, ante ëñencete ante mönö mänïna onquiyëna ïnate adinque pönengëimpa. Wengonguï ïñömö adopoque apënecete ante Tïnaiquidi weente ongöninque wee angacäimpa. Mänïneque tömengä nänö wee angaïneque ante në ëñente cedäni ïñömö Agada wodi wënäni mänïne beyenque në cete quëwënäni baï näni baquinque ëñadänipa. 
Mäningä Agada tömengä näni wencabo ïñömö wacä ingante në cedönäni inte cëningä ñä ceyente baï inte wegadänipa. Ïninque Adabiabe ongonquidi Tïnaiquidi ongöninque Wengonguï wee angä ate mönö ïñömö Agada baï wacä ingante në cemö bagamöimpa. Ede Agada wodi näni wencabo wacä beyenque në cete quëwënäni inte näni wegaïnö baï ñöwo Eedotadëë quëwënäni adobaï wacä beyenque në cete quëwënäni baï ïnönäni inte wewente quëwënänipa. 
Eedotadëë inguipoga ongöñömö baï mönö öönedë eite Eedotadëë baï ïñömö ongongëimpa. Mänïñömö Eedotadëë näni äñömö mönö badä Tada wodi baï impa. Tada ïñömö wïï wacä ingante në cecä baï ïñönante mönö tömënä wëmö baï ïmompa. 
Ede ïïmaï ante Wengonguï beyë yewëmongatimpa, “Bitö owentabi ëñëmi. Wëñë mänämaï ïnïmi inte bitö, Ïincayë ate manceboimpa, ante watapë tocebiimpa. Bitö wëñë nantadämaï ïnïmi inte, Botö ïincayë ate toquinque impa, ante yede ancebiimpa. Ede nänöogengä ëmö cete gocä ate adocanque inte wëñë mänämaï ïñongante, Wengonguï, Botö pönömo encebiimpa, angä ëñengä inte owempocä ïñömö godömenque nanguï wëñënäni ïnänite mäñongä nänöogengä ëacä guiquënë wëñënäni wedenque mancecäimpa,” ante yewëmongatimpa. 
Botö tönïñamïni, ëñëedäni. Wengonguï, Bitö wëñengä cöwë pönömo encebiimpa, ante nänö angaïnö beyenque Iteca wodi ëñagacäimpa. Wengonguï, Cöwë ceceboimpa, ante mïnitö ïmïnite adobaï angä beyenque mïnitö mempoga ëñadinque tömengä wëmïni bagamïnimpa. 
Mänïñedë ïñömö Wengonguï Önöwoca beyenque ëñacä ïñongante Iteca ingante önonque në ëñagaingä Itïmäedo guiquënë pïinte cegacäimpa. Mänömaï nänö pïinte cegaï baï inguipogaque quëwënäni Wengonguï wënäni ïnänite ñöwo adobaï cedänipa. 
Ïninque Wengonguï ebänö angä ëñente yewëmongadänii. Ïïmaï impa. “Näwä nänöogengä wëñengä mempocä ëadincoo ëñongä nänöogengä beyenque cete në quëwengä wëñengä weetë ënämaï incecäimpa. Ïninque në cete quëwengä näna wencaya ïnate mönö wido cecëimpa.” Ante yewëmongatimpa. 
Ïninque botö tönïñamïni ëñëedäni. Mönö ïñömö näwä nänöogënä wëñëmö baï ïnömö inte mönö nänöogënä beyenque në cete quëwengä wëñëmö baï wïï ïnömö ïmompa, ante ämo ëñëedäni. 
﻿Mönö ïïne Möitee wodi nänö wee angaïnö ante ëñente në cemö inte ñä ceyente baï weyömonte Codito, Abe tawente baï inte quëwencemïnimpa, ante pönö ö ente ñimpo cecä beyenque mönö abe tawente gote baï ee quëwëmö ïmompa. Ïninque mïnitö ïñömö në abe tawente gogaïmïni inte tëï ongöninque ede weetë mänïne beyenque ñä ceyente baï badämaï ïedäni. 
Ïñänäni, botö Pabodobo apënebo ëñenguënë quëwëmïnii. Mïnitö, Mönö ëö togëïmö inte quëwengëimpa, ante cemïni ïninque edö cete Codito engä beyenque quëwenguënëmïnii. Ïñempa mänömaï cemïni ïninque Codito mïnitö beyë edö cete pönö cequingää. 
Bitö, Botö ëö togëïmo inte quëwenceboimpa, ante cebitawo. Ede botö bitö ïmite ïïmaï ante apënebo ëñëe. Bitö quëwencete ante cedinque ëö togëïmi babi ïninque Möitee wodi nänö wee angaïnö tömänö ante bitö ëñente cete quëwenguënëmi babaïmipa töö. 
Pancamïniya, Nö cemö mönö baquinque Möitee wodi nänö wee angaïnö ante ëñente cecëimpa, ante ämïnitawo. Ïñempa mänömaï ante në ämïni inte mïnitö mönö Codito ingante do pango cete baï cemïnipa töö. Ede pango cete nänënë goyömïnite tömengä edö cete pönö waadete cequingää. 
Mönitö guiquënë, Wengonguï ayongä mönö në nö entawëmö bacemöimpa, ante nanguï pönï ëïnente wänö cöñömönite Wengonguï Önöwoca pönö apënecä ëñëninque mönitö, Mönö në nö entawëmö badinque watapë bacëimpa, ante wede pönëmönipa. 
Ede Codito Itota nempo quëwëninque ëö togëïmö ïmö ince bagëmö ïmö ince tömämö adobaï önömonque ïnömö ïmompa. Weetë ede Codito ingante wede pönëninque në waadete pönëmö ïñömö mänïnö mönö pönënö beyenque waa pönï entawëmompa. 
Mïnitö guiquënë wëënëñedë godongämë pogodo gote baï nanguï cedinque waa cemïnitapa. Ede ñöwo guiquënë mïnitö waa pönï pogodo gote baï ceyömïni ecämë wee äna ëñënïmïni inte weetë Wengonguï nö ante nänö apënegaïnö ante ëñënämaï cemïnitawo. 
Wengonguï mïnitö ïmïnite në aa pegaingä inte tömengä ïñömö ede, Ëñënämaï ceedäni, ante dice wee angantawogaa. 
Ede, “Yede empocëimpa, ante cedinque guiyä pönï da wente ate päö cequïmo tömäo guipëñö päö yede empopa,” ante pönëninque ïïmaï ante ëñengëimpa. Adocanque wapiticë wee angä ëñëninque nanguï ïnäni weetë oda cete wecedänimpa. 
Mönö Awënë nempo mönö quëwencabo ïmompa, ante pönëninque botö, Mïnitö botö pönënö baï pönëmïni inte wïï wapiticë ante pönenguïmïni ïmïnipa, ante pönëmopa. Weetë ede ecämenque mïnitö ïmïnite wapiticë ante wee angää, ante adinque Wengonguï në apente angä ingante cöwë godö pangä wececäimpa. 
Botö tönïñamïni ëñëedäni. Botö Itota awäa wengacäimpa, ante apënebo ëñëninque, Ëö togëïmïni baedäni, ante në änäni ïñömö botö ïmote cöwë pïïninque pänäni webo aedäni. Incete botö tömënäni näni änö baï, Ëö togëïmïni baedäni, ante ämo baï tömënäni botö ïmote wïï bei ongöninque pancedönänimpa. Ede mänömaïnö ämo baï tömënäni weetë pïïnämaï ïnäni inte, Pabodo Itota nänö wengaïwë ante apënecä awedö, ante tee tëwate baï oda cedämaï incedönänimpa. 
Mïnitö ïmïnite në wapiticë ante wee änäni ïñömö nämä wido togente baï cedinque nämä ta ñente Codito ingante në pönëmïni weca pönämaï ïnäni inte waa ïmaimpa, ante awedö. 
Mïnitö botö tönïñamïni abe tawente gote quëwencemïnimpa, ante mönö Awënë mïnitö ïmïnite apente aa pegacäimpa. Incete mïnitö, Abe tawente godïmöni inte inguipogaque möni ceïnënö ante godömenque cecemïnimpa, ante cedämaï ïedäni. Weetë ede wadäni ïnänite godö waadete pönëninque tömënäni beyë ante ceedäni. 
Ede Itota, “Nämä bitö waadete pönënö baï pönëninque bitö wacä ingante adobaï ede waadete pönencebiimpa,” angacäimpa. Ïïne adodeque ëñente cemö ïninque Wengonguï nänö wee angaïnö ince tömänö ante do në cemö ede babaïmompa. 
Ede babeidi baï näëmë pocente baï cedinque näëmë gäwëï cente baï cemïni baï mïnitö näëmë wido cedinque wante biquënëmïnidö anguënë, ante apa quëwëmïnii. 
Ñöwo ämo ëñëedäni. Wengonguï Önöwoca ëwocadinque quëwëedäni. Mänömaï quëwëninque mïnitö inguipogaque mïni ceïnëwënö ante wïï ëñëninque nämä beyenque ante cedämaï inguïmïni ïmïnipa. 
Ede inguipogaque mönö ceïnëwënö ante adinque Wengonguï Önöwoca ïñömö ede Baa angampa. Ayë weetë ecänö inguipogaque mönö ceïnëwënö ante cete quëwëna tömengä Wengonguï Önöwoca ingante näëmë Baa angampa. Ïninque mönö inguipogaque ceïnëwënö ante weyömö Wengonguï Önöwoca guiquënë, Wadö ceedäni, angampa. Mänömaï beyë mïnitö mïmönë weetedö weetë ante baï entawëmïni inte mïnitö nämä mïni änö ante edö cete cequïmïnii. 
Incete mïnitö ïmïnite Wengonguï Önöwoca nöïnö töö ëmente mäocä gomïni inte mïnitö Möitee wodi nänö wee angaïnö ante do abe tawente gomïni ïmïnipa. 
Inguipogaque mönö ceïnëwënö ante ëñëninque në cedäni ïñömö ebänö cedänii, ante edonque abaimpa. Ede ïïmaï impa. Tömënäni nänöogengä ïnämaï ïñongante do godö guëa towënänipa. Wentamö pönëwëninque cedänipa. Önonque guïñëñadämaï inte nämä baonque pönëwëninque towënänipa. 
Wengonguïidi ïnänipa, ante badöninque ede weente waa adänipa. Idö baï yewëninque önonque tedewënänipa. Pïinte quëwënänipa. Tiyënö tiyë tedewënänipa. Wacä godömenque engä ate wedinque pïinte awënänipa. Ænguï bawënänipa. Nämä waa tobote, ante änewënänipa. Weetedö weetë äninque näwë godänipa. Wadö ante näni cabo wadö ante näni cabo badinque weetedö weetë cedänipa. 
Wacä gomonga engä ingante godö pïinte adänipa. Tï nämë nanguï bedinque dowente badänipa. Ayë nanguï pönï godömenque bedinque nanguï pönï cëninque guïñëñadämaï inte towënänipa. Ayë godömenque quïëmë baï në ceïnäni ïnänipa. Mänömaï cete quëwënäni ïñömö Wengonguï Awënë Odeye nempo edö cete ede guiiquïnänii, ante do botö änïnö baï ñöwo weetë ämo ëñëedäni. 
Wengonguï Önöwoca ingante ëñente në cemö guiquënë mönö waincawë incate baï ïïmaï cemompa. Waadete pönëmompa. Watapë tomompa. Gänë entawente pönëmompa. Ee cete pïïnämaï ïmompa. Waadete cemompa. Wadäni beyë ante waa pönï cemompa. Wentedämaï inte cöwë cemompa. 
Gänë pönëninque edemö cemompa. Nämä wee äninque nö cemö ïmompa. Wengonguï Önöwoca ingante ëñëninque mänömaï cemö adinque Wengonguï mönö cedönö ante wee änämaï ingampa. 
Mönö Codito quïmö ïnömö inte mönö baö tömengä tönö awënëmë timpote baï wengaïmö ïninque inguipogaque mönö ceïnëwengaïnö adobaï awë timpote baï ïñonte mönö abe tawente baï godïmo inte baonque ante mönö ceïnëwënö ante ëñënämaï inte cemompa. 
Ede Wengonguï Önöwoca engä beyenque quëwëmö inte mönö tömengä Önöwoca tönö guëa godongämë cegonte baï quëwengëimpa. 
Mänömaï quëwëninque mönö nämä waa adämaï ingëimpa. Ede wacä tönö guëa weetedö weetë änämaï ingëimpa. Wacä gomonga engä ingante mönö godö pïinte adämaï ingëimpa. 
﻿Botö tönïñamïni ëñëedäni. Wacä ëñënämaï cedinque oda cete wecantawo. Ïninque mïnitö Wengonguï Önöwoca ingante mïni ëwocacabo ïñömö, Mäningä në oda cedingä inte Wengonguï taadonque adodö pö gocecäimpa, ante cedinque tömengä ingante edemö ceedäni. Mänömaï cedinque në apënecä guiquënë, Botö adobaï ëñënämaï ceïnente wïï baceboimpa, ante pönente wedinque nämä wee ceedäni. 
Wacä teëmente mongente baï entawengä ate wedinque mïnitö mönö Codito nänö, Ïïmaï ceedäni, angaïnö ëñente cedinque tömengä nänö mongencoo ïñacabo mongente baï cedinque waa ceedäni. 
Æcänö önonganque ïna inte, Botö ñënëmo ïnömo ïmopa, ante pönëna, tömengä ïñömö nämä babe apënete baï oda cete pönengampa. 
Ïninque adocanque nämä nänö ceïnö cöwä adinque adocanque nämä nänö ceïnö cöwä adinque tömämïni, Tömëmo ebänö ceboo, ante nämä apente anguënëmïni ïmïnipa. Mänömaï cedinque wacä nänö ceïnö adämaï inte waocä nämä nänö ceïnonque cöwä adinque apente äninque, Tömëmo nö cebo ïmopa, ante adinque tobaingampa. 
Ede adocanque nämä nänö cequënënö ante teëmente mongente baï cedinque adocanque nämä nänö cequënënö ante teëmente mongente baï cedinque tömämïni eyepë cebaïmïnipa. 
Ayë Wengonguï nänö apënedö ante wacä apënecä ëñëninque në ëñengä ïñömö tömengä mäincoo pancacooga waincooga ëninque në apënecä ingante eyepë pede godongä encecäimpa. 
Tömëmö tä bocate pete incayö waocä wäänä adomö baï tä pete engampa. Mänömaï ingëimpa, ante në angaingä inte Wengonguï ïñempa oda cecampa diyë waocä wamö enguingää. Ïninque, Waocä ebänö cecää, ante adinque Wengonguï pönö cecä ate waocä nänö cegaï baï adobaï ente wececäimpa. Ämo ëñëninque mïnitö wïï wacä wapiticë nänö apënedö beyë oda cequënëmïnidö anguënë. 
Ede minte pedïmö baï tä pete engä baï cedinque ïmecaque ante nämä pönente në cecä guiquënë adobaï ïmecaque nänö ñömenguinque encecäimpa. Weetë Wengonguï Önöwocaque ante pönëninque në cecä guiquënë Wengonguï Önöwoca pönö cecä beyenque tömengä nänö cöwë wënämaï quëwenguinque encecäimpa. 
Ïninque mönö wenteye badämaï inte wadäni beyë godömenque waa cecëimpa. Ñimpo cedämaï ïmö ïninque ede Wengonguï, Ïïñedë encemïnimpa, ante nänö angaïñedë ïinque bayonte mänïñedë mönö ede tä pete baï eyepë pönï ëmaïmompa. 
Mänömaï beyë mönö eyepë ïmö ïñedë tömänäni ïnänite mönö waa cecëimpa. Ayë wadäni në wede pönënäni ïñönänite mönö, Adomö ïmompa, ante pönëninque tömënäni ïnänite godömenque nanguï cedinque waa cecëimpa. 
Botö önompoca yewëmöninque tömëmo ñënëmömo yewëmömoï aedäni. 
Codito mönö beyë awäa wengacäimpa, ante në pönënäni ince pancadäniya, Mänïne ante ëñëninque oodeoidi pïïnäni wece we, ante nämä wee cecete ante cedänipa. Ïninque tömënäni, Ëö togente cemöni ïninque oodeoidi weetë mönitö ïmönite waa acedänimpa, ante cedinque mïnitö ïmïnite, Ëö togëïmïni bacemïnimpa, änänipa. 
Në ëö togëïnäni ince ede Wengonguï nänö wee angaïnö ante dice ëñente cedäniyaa. Incete tömënäni, Mönitö änö baï mïnitö do ëö togëïmïni bamïni ate wadäni mönitö ïmönite waa acedänimpa, ante cedinque mïnitö ïmïnite, Ëö togëïmïni baedäni, ante cedänipa. 
Botö guiquënë quïëmenque ante, Waa aedäni, ante dice ämogaa. Ïñempa ïmecaque ante botö ceïnëmämo ante botö, Codito nänö wengaïwäa tente baï wëïnëmämo impa, ante baï cedinque ede mänïmämo ante ëmëwo wido cetabopa. Ayë tömëmo adobaï Codito tönö äanque baï awäa wente baï ingaïmo inte ede ïmecaque botö ceïnënö ante cedämaï ïnömo ïmopa. Ïninque, Mönö Awënë Itota Codito awäa wëninque mönö beyë waa pönï pönö cegacäimpa, ante pönente wedinque botö mänïwenque tömengä nänö wengaïwenque ante waa ate apënedinque ede wade ante cöwë waa ate tededämaï inceboimpa, ämopa. 
Ïninque ëö togëïmö ince bagäamö ince önonque pönï ede impa. Ede Itota Codito badongä beyenque mönö mïïmö quëwëmompa. 
Mänömaïnö ante pönente cemïni ïñömïnite Wengonguï pönö waadete piyënë cecä adinque mïnitö gänë pönente waa cecemïnimpa. Idegoidi ïmïnipa, ante Wengonguï në nänö angaïmïni ince mïnitö mänömaï cete quëwencemïnimpa. 
Botö Itota beyë ante ceyömö wadäni pänäni wedïmo inte botö do baonga ämogate ee ëñabo ïñömote ñöwo ïincayë ate mïnitö tömämïni ede ee amïni quëwëmoedäni. 
Botö tönïñamïni waa quëwencemïnimpa, ämopa. Mönö Awënë Itota Codito pönö waadete apënecä ëñëninque mïnitö mïmönë adobaï waadete entawencemïnimpa. Mäninque ante yewëmömopa, ante Amëë ämopa.
﻿Wengonguï angä ëñëninque Itota Codito botö ïmote da godongä gogaïmo inte botö Pabodobo ïnömö inte yewëmömopa. Epeto ïñömö quëwëmïni ince mïnitö Wengonguï quïmïni inte Itota Codito nempo quëwëninque në edemö cete pönëmïni ïñömïnite botö, Mïnitö acemïnimpa, ante yewëmömopa. 
Mönö Mempo Wengonguï tönö mönö Awënë Itota Codito piyënë cete waadete pönö ceda ate mïnitö gänë pönëninque waa quëwencemïnimpa, ante yewëmömopa. 
Mönö Awënë Itota Codito Wempocä ïñongante Itota ïñömö adocä ingantedö ante, Botö Wengonguï ïnongä ingampa, ante apënegacäimpa. Ïninque mönö ïñömö Codito tönö do öönedë eite baï tömengä nempo quëwëñömonte adocä Itota Wengonguï ince teiyë waëmoncoo në ëwocagaingä inte pönö cecä ëninque mönö tömengä nänö ëwocadoncoo tömancoo baï adobaï eyepë pönï ente ëwocamompa. Mänömaï cecä adinque mönö tömengä ingante apënedinque, Bitö waa pönï cebi ëmönipa, ante watapë apënecëimpa. 
Tömengä ïñömö ede, Codito nempo quëwëninque mïnitö botö ayömo ede teiyë waëmö ëwocamïni inte ede wentamö mongënämaï incemïnimpa, ante tömengä inguipoga nänö badönämaï ïñedë ince mönö ïmonte pönö apente engacäimpa. Ayë mönö ïmonte waadete pönëninque tömengä, 
Botö pepogate baï ëmo beyenque mïnitö ïñömö Itota Codito nempo quëwëninque botö wëmïni baquïmïni incemïnimpa, ante cedinque toceboimpa, angacäimpa. Ïninque tömengä doyedë nänö angaïnö baï cedinque pönö angä ate mönö Wengonguï wëmö cöwë baquënëmö ingamöimpa. 
Ede nanguï waadete pönö cedinque tömengä nänö në Waadecä ingante da pönongä ëmompa. Mänömaï beyë mönö ïñömö tömengä ingante, Bitö ñäö apäite baï ëmönömi inte mänömaï waadete pönö cebi ëmönipa, ante watapë apënecëimpa. 
Ede tömengä nänö në Waadecä ïñömö mönö ïmonte encete ante nämä wepë godonte engä beyenque mönö abe tawente quëwëmompa. Ayë adobaï tömengä wepë inte ñä mënongacä beyenque ëñënämaï mönö cedö ante Wengonguï nanguï waadete pönö cedinque ñimpo cecä quëwëmöimpa. 
Tömengä ïñömö ede, Æbänö ï, ante tömänö ante në ëñënongä inte, Æbänö cequïï, ante ede nöingä ëñëninque mönö beyë ante godömenque nanguï pönö cecä ëmöimpa. 
Ayë ede, Codito tönö guëa cedinque nämä botö änö baï cete toceboimpa, ante Wengonguï angacäimpa. Tömengä mänömaïnö ante nänö wëmö ïñömö angaïnö ante mönitö ïmönite ñöwo edonque pönï odömonte apënecä ëñëmönipa. 
Tömengä, Ïïñedë ceceboimpa, äninque tömengä nänö angaïñedë ïinque ba ate tömengä nänö angaïnö baï ede ïinque cececäimpa. Ede öönedë ongoncoo tönö inguipoga ongoncoo tömancoo të gete mämö adocanque nempo Codito Awënë nempo godömo encecäimpa, ante cecampa. 
Nämä pönente nänö angaïnö baï tömänö ante adobaï pönï në cedongä inte Wengonguï, Ïïmaï ceceboimpa, ante pönente ate cöwë cecampa. Ïninque tömengä, Codito nempo quëwënäni ïnänite enceboimpa, ante nänö pönente angaïnö baï cedinque, Mïnitö Codito nempo quëwenguïmïni incemïnimpa, ante pönëninque mönitö ïmönite apente engacäimpa. 
Mönitö, Codito beyë watapë bacëimpa, ante täno pönëmöni ïñömönite tömengä, Botö ñäö ëmönö ante watapë apënemïni bacemïnimpa, ante mönitö ïmönite pönö apente engacäimpa. 
Ayë, Codito pönö engä beyenque mïnitö quëwencemïnimpa, ante Wengonguï watapë nänö apënegaïnö ante ëñente pönëninque mïnitö epeteomïni adobaï Codito nempo quëwëmïni ïmïnipa. Wede pönëmïni adinque Wengonguï, Botö wëmïni ïmïnipa, ante edonque acëimpa, ante odömoncete ante tömengä ëmöwo ante mïnitonga yewëmonte baï cedinque tömengä Teiyë Waëmö Önöwoca ingante da pönongä ente ëwocamïnipa. 
Ede Wengonguï, Botö quïmïni ïnömïni inte mïnitö abe tawente mïni goyedë mïnitö enguincoo mänïñedë ate eyepë pönï encemïnimpa, angampa. Äninque tömengä, Nö pönï impa, ante ëñencemïnimpa, ante cedinque tömengä Önöwoca ingante ñöwo da pönongä ente ëwocamompa. Ïninque pancacooga do ente baï ëwocamö inte mönö, Ïincayë ate mönö tömancoo enguinque impa, ante edonque ëñengëimpa. Tömengä mänömaï cecä adinque mönö, Wengonguï bitö godömenque ñäö apäite baï bitö ëmonguinque mänömaï cebipa, ante watapë apënecëimpa. 
Botö ïñömö, Epeteoidi mönö Awënë Itota ingante wede pönënäni ïnänipa, ante tededäni ëñentabopa. Ayë adobaï, Wengonguï quïnäni tömänäni ïnänite epeteoidi ïñömö waadete pönënäni ïnänipa, ante ëñënïmo inte, 
botö ñimpo cedämaï inte Wengonguï ingante cöwë waa ate pönëninque apënebopa. Ayë mïnitö beyë ante cöwë apënebopa. 
Itota Codito mönö Awënë ïñongante Wengonguï ïñömö adocä Codito Wengonguï ïnongä ingampa. Ayë në Mempocä ïnongä inte tömengä ñäö ëmönongä ingampa. Tömengä ingante apënedinque botö, Bitö Önöwoca ingante da pönömi ëninque epeteoidi ïñömö në ëñënäni bacedänimpa, ante apënebopa. Ayë, Bitö Önöwoca pönö odömongä adinque epeteoidi weetë Itota Codito ingante do ate baï edemö pönencedänimpa, ante botö mïnitö beyë ante Wengonguï ingante cöwë apënebopa. 
Wengonguï pönö cecä beyenque watapë bacëimpa, ante mïnitö pönente tocemïnimpa, ante cedinque Wengonguï mïnitö ïmïnite aa pegacäimpa. Ayë adobaï, Mönö tömengä quïmö inte teiyë waëmö bayömonte tömengä nänö godömenque ñäö ëmonguinque mönö ïmonte engacäimpa. Mänïne mënea ede näwangä ïnepa, ante mïnitö ëñencemïnimpa, ante botö, Wengonguï bitö tömënäni mïmönë tica ënente baï odömonte apënebi ate do ëñencedänimpa, ante Wengonguï ingante apënebopa. 
Mönö në pönëmö ïñömonte Wengonguï nänö pönö cequïnö ante tömengä nänö tëï pïñëmämo epodö ï, ante mönö edö cete tee mante aquïï. Incete mïnitö, Mänïmämo ante epodö ï, ante epeteoidi ëñencedänimpa, ante botö Wengonguï ingante apënebopa. Ede, Tömengä nänö tëï pïñëmämo ïñömö ebänö ï, ante ëñencete ante mönö, Tömengä gomonga tëï pïñënongä inte ïïmaï cegacäimpa, ante ëñengëimpa. 
Në tëï pïñënongä inte Wengonguï angä ate mönö Codito ïñömö do wëningä inte ede do ñäni ömëmongacäimpa. Ayë godömenque tëï pïñëninque Codito ingante öönedë ente mëidinque Wengonguï tömëmë ïnö angä Codito të contagacäimpa. 
Ede ecämenque pedenguipoga ïñonte mïinguipoga ïñonte ñënengä inte në angä ïnaa, ecämenque në awënë ïnaa, ecämenque tëï pïñente ongongä ïnaa, ecämenque ingante, Awënë ingampa, ante godö pemönänii mänïnäni tömänäni önönänique incedänimpa. Mönö Codito adocanque ingante ogë ëënonte baï cedinque Wengonguï angä ate tömengä weetë Teiyë Awënë bacä acëimpa. 
Ayë Wengonguï tömäo ïñömö ongoncoo Codito önöwaca ïnö pönö weentodöninque ede, Bitö ede Teiyë Awënë ïnömi inte ede ëmonga pönï ongoncebiimpa, angacäimpa. Ayë, Bitö ïmite godongämë në pönënäni tömënäni Ocamö baï ïñömite, 
tömënäni weetë bitö baö baï adoyonque baï incedänimpa. Codito ingante mänömaïnö ante apënedinque Wengonguï, Bitö në Awënë ïnömi inte tömäo ïñömö ongoncoo tömancoo bitö nempo ongoncooque bacëimpa. Ayë bitö ïmite në pönënäni ïñömö bacoo ïnäni yebënäni ïninque bitö ënempodö eyede pönï bacëimpa, ante Wengonguï Codito ingante pönö cegacäimpa. 
﻿Mïnitö guiquënë wëënëñedë ëñënämaï cete quëwëmïni inte wëne wëne mïni cedö beyë dobe ede wëwocaïmïni ingamïnimpa. 
Në inguipogaque ante pönënäni taadö adodö cegonte baï mïnitö mänïñedë ede wëne wëne cete quëwengamïnimpa. Ayë wëneidi tëï pïñente näni owocabo awëmö ïñömö näni cegönö adodö gote baï mïnitö tömënäni awënë mïñë tee empote godinque wëne wëne cegamïnimpa. Ñöwo ince Wengonguï nänö änö ante në ëñënämaï cete quëwënäni guiquënë adocä wëne awënë nänö pönëwënö ante ëñente ëwocadinque cedänipa. 
Wëënëñedë tömënäni tönö godongämë quëwëninque mönö tömämö adobaï ïmecaque ante pönëninque mönö towëmämoque ante quëwengamöimpa. Quïëmenque ante towencete ante mönö ceïnëwënö ante cedinque mönö ocaidë edëmenque pönëninque mönö ceïnëwënonque cete quëwengamöimpa. Ïninque wadäni näni tente wequënënö baï mönö adobaï ïmecaque ante pönente në cemö ïnömö inte ede Wengonguï nänö pïinte panguënëmämo ante ede do tente wequënëmö ingamöimpa. 
Mänömaï ingaïmö ïñömonte Wengonguï mönö ïmonte nanguï waadete pönëninque ïïmaï nanguï waadedongä inte pönö waa cegacäimpa. 
Mönö ëñënämaï cegaïnö beyë ante wëwocate weyömonte tömengä pönö cecä beyenque mönö Codito tönö godongämë quëwëmompa. Mïnitö ede Wengonguï nänö waadete pönö cegaïnö beyenque quëwëmïni ïmïnipa. 
Wengonguï angä Codito ñäni ömëmöñongä mönö tömengä tönö godongämë ñäni ömëmonte baï mïïmö badinque quëwengamöimpa. Ayë mönö tömengä nempo quëwëmö ïñömonte Wengonguï ïñömö Itota Codito ingante ëentodöninque mönö ïmonte öönedë ëentodonte Itota tönö pönö gönongä të contate baï ongömompa. 
Mänömaï Itota Codito nempo quëwëñömonte Wengonguï ïñömö, Botö pönö waadete cedinque godömenque gomonga cebo acedänimpa, ante cegacäimpa. Ayë, Mïinguipo badömo ate botö mänïñedë ate odömömo adinque tömänäni, Wengonguï nänö waadete pönö ceganca wadäni dice adoganca cedäniyaa, ante wecedänimpa, ante cecete ante mänömaï cegacäimpa. 
Ede Wengonguï nänö waadete pönö cegaïnö beyenque mïnitö mïni quëwenguinque wede pönëmïni bamïnitapa. Incete mïnitö dice nämä mïni ceïnö beyenque në wede pönëmïni bamïnitawogaa. Weetë ede Wengonguï pönongä ëninque mïnitö në wede pönëmïni bamïnitapa. 
Ïninque, Nämanque cete quëwëmo aedäni, ante mönö ede änämaï ingëimpa. Ïñempa wïï mönö cedö beyë quëwëmompa. 
Ede Wengonguï nänö në badongaïmö ïnömö ïmompa. Ayë, Codito nempo në quëwënäni ïïmaï cedinque waa cecedänimpa, ante tömengä wëënëñedë mönö cequënënö ante eyepë badongacäimpa. Ïninque mönö ïmonte badöninque tömengä, Codito Itota nempo quëwëninque mïnitö mïni waa cequënënö ante ede cete quëwencemïnimpa, ante pönö badongä bagamöimpa. 
Mänömaï beyë mïnitö, Doyedë ïïmaï ingatimpa, ante pönëedäni. Oodeoidi ïñömö önompoca ëmontaique ëö togëïnäni inte nämanque ante ede, “Në ëö togëïmöni ïmönipa,” ante pemonte baï apënedänipa. Weetë mïnitö oodeomïni ïnämaï në ëñagaïmïni ïñömïnite, “Bagäamïni ïmïnipëë,” ante mänïnäni pïïwënäni wegamïnimpa. Ïninque mïnitö mänïñedë ebänö ingaïmïni ïnömïnii, ante yewëmömo ate pönëedäni. 
Mänïñedë ede mönö Codito nempo quëwënämaï ingaïmïni inte mïnitö möni idegocabo nempo adobaï ede quëwënämaï inte nänënë quëwengamïnimpa. Ïninque Wengonguï, Ïïmaï cöwë pönö ceceboimpa, ante nänö angaïnö ante mönitö godongämë Ao ante ëñente quëwëñömönite mïnitö weetë gobe nänënë quëwëninque Wengonguï nänö angaïnö ante ede ënämaï ingamïnimpa. Watapë bacëimpa, ante mönitö pönënö ante mïnitö ïñömö nänënë quëwente edö cete watapë pönente toquïmïnii. Gobe quëwëninque mïnitö Wengonguï nempo ede quëwënämaï ingamïnimpa. 
Incete mïnitö gobe në quëwënömïni ïñömïnite Itota Codito nämä wepë godonte ëninque mïnitö ïmïnite ente mämongä eyequeï pönï pöninque mïnitö ñöwo tömengä nempo quëwëmïnipa. 
Wëënëñedë mönitö tönö mïnitö guëadö guëa cedömö ingaïmö inte mönö, Nänënë incemïnimpa, ante wee ce impa teceguedë wee gönonte baï cegamöimpa. Codito ïñömö në piyënë cedongä inte, Wee ce impa, mönö änompa be tate wido cete baï cedinque mönö ïmonte ääñömonque badongä bamöimpa. Ïninque tömengä mïmönë në piyënë cete entawënongä ingä beyenque mönö adobaï gänë pönëmompa. 
Ede Wengonguï, Ïïmaï ceedäni, ante wade wade ante nänö wee angaïnö ante ëñëninque dodäni godömenque wee angadänimpa. Mönö Codito ïñömö inguipoga pöninque mänïne ante tömänö ante ëñente cete quëwengacäimpa. Ayë, Idewaa wee ante impa, ante baï cedinque tömengä mänïne ante nämä baonga mongente wëninque tee moncate baï cegacäimpa. Mänömaï cedinque tömengä, Mïnitö mencaboga inte nänënë quëwëmïni incete ñöwo piyënë cete botö nempo godongämë quëwencemïnimpa, ante cedinque mönö ïmonte ente wempo cegacäimpa. Ïninque mönö ede piyënë cete quëwenguinque ede ääñömonque bagamöimpa. 
Itota Codito ingante awäa timpodäni wengä ïninque tömengä mönö guëadö guëa pïinte cegaïmämo ante ente mongente wido cete baï wengä beyenque mönö piyënë cemö bagamöimpa. Ayë ado tömengä awäa nänö wengaïnö beyenque mönö tömämö adocabomö bamö adinque Wengonguï weetë piyënë cedinque mönö ïmonte Ao äninque engacäimpa. 
Mïnitö guiquënë gobe nänënë quëwëñömïnite mönitö guiquënë Wengonguï weca eyequeï quëwëñömönite Codito ïñömö inguipoga pöninque mönö tömämö ïmonte apënedinque, Piyënë cete gänë pönente quëwëedäni, ante pönö apënecä ëñentamompa. 
Tömengä nänö pönö cegaïnö beyenque möni oodeocabo adobaï mïnitö wamïni adobaï mönö tömämö Wengonguï Önöwoca adowocaque ingante ëwocamö inte mönö Wempocä weca tömämö do pömompa. 
Ïninque mönitö Wengonguï quïmöni do bagaïmöni inte Wengonguï nempo quëwëmöni ingaïmöni baï Codito nänö pönö cegaïnö beyenque mïnitö adobaï mönitö tönö adocabomïni do badinque ede Wengonguï nempo quëwëmïni ïmïnipa. Ïninque mïnitö ñöwo idewaa wamïni ingamïnimpa. Wïï wabeca quëwente baï ede tömëmïni oncönë ponte owote baï mïnitö ñöwo Wengonguï nempo quëwëmïnipa. 
Waodäni dica täno gönöninque tänocaa wënömëneca mënönäni baï Wengonguï adobaï cedinque Itota Codito ingante täno gönongä ongöñongante tömengäa godö mënonte baï cedinque mönö ïmonte ïïmaï cedinque pönö gönongä gongëmompa. Codito nänö në da godongaïmöni tönö tömengä beyë në apënemöni tönö ïñömönite Wengonguï mönitö ïmönite ëninque wënömëneca gönongä gongëñömönite wadäni ïnänite gä ëënö tëï mënonte baï gönongä gongënänipa. 
Codito nempo quëwëñömönite Wengonguï mönitö ïmönite adocooga gö cete baï pönö tëï mënongä ate mönitö eicö baï bacö baï bamönipa. Ede Wengonguï Teiyë Waëmö Önöwoca ingante äanque baï ëwocadinque mönitö godongämë Awënë teiyë waëmö oncö baï bamönimpa. 
Bayömönite mïnitö adobaï tömengä nempo ongöñömïnite Wengonguï mïnitö ïmïnite ëninque mönitö tönö godongämë mämö adocooga gö cete tëï mënonte baï cedinque, Mïnitö botö Önöwoca tönö ääwocaque baï ëwocadinque botö owoquincö baï bamïnipa, ante pönö badongacäimpa. 
﻿Mänïnö beyë ïïmaï ante apënebopa. Botö Pabodobo ïñömö Codito beyë ante oodeomïni ïnämaï ïmïni ïmïnite apënecete ante ceyömote botö ïmote ede tee mönedäni wedömo inte yewëmömopa. 
Mïnitö oodeomïni ïnämaï ïmïni ïñömö ïïmaï ante wabänö ëñëmïnitawo. Wengonguï pönö angä ëñëninque botö mïnitö beyë tömengä nänö waadete cedönö ante në apënequënëmo batabopa. 
Mänïnö ante botö, Wengonguï awëmö nänö cegaïnö ante botö ïmote edonque odömongä atabopa, ante do wedenque yewëmömo amïnitawo. Ede adodö ante ñöwo yewëmömopa. 
Ïninque mänömaïnö ante botö do yewëmöninta adinque mïnitö, Mönö Codito awëmö nänö cegaïnö ante Pabodo do ate baï ëñengampa, ante ëñëmaïmïnipa. 
Mönitö wëmëidi näni quëwëñedë në quëwengaïnäni ïñömö, Mönö Codito ïincayë ate pöninque ebänö awëmö cequingää, ante ëñënämaï inte wegadänimpa. Ñöwo guiquënë Codito beyë në apënedäni tönö mönitö tömengä nänö në da godönïmöni teiyë waëmö bamöni ïñömönite Wengonguï Önöwoca mänïnö ante edonque odömonte apënecä ëñëmönipa. 
Ïïmaï ante impa. Mönitö Wengonguï nänö pönonguincoo në enguïmöni ïñömönite mïnitö oodeoidi ïnämaï ïmïni inte mönitö tönö adocabomïni badinque ede mönitö tönö godongämë në enguïmïni adobaï bamïnipa. Ayë, Itota Codito tönö pönö cedinque Wengonguï nänö, Cöwë ceceboimpa, ante angaïnö do cegacaimpa, ante watapë pönëninque mïnitö mönitö tönö ede godongämë quëwencemïnimpa. 
Wengonguï në tëï pïñënongä inte waadete pönö nanguï cecä adinque ede tömengä beyë në cebo badinque botö Codito ingantedö ante në watapë apënebo batabopa. 
Mönö tömämö Wengonguï quïmö ïñömonte botö ïñömö wamïni baï wïï ïmopa. Botö adoboque wedämo pönï ïmo incete Wengonguï waadete cedinque pönö angä ëñëmo inte botö mïnitö ïmïnite në apënebo batabopa. Codito nänö pönö cegaïnö ante epodö ï, ante mönö edö cete tee mante ëñenguïï. Incete Wengonguï waadete pönö cecä beyenque botö ïñömö Codito waa pönï nänö pönö cegaïnö ante ede oodeo ïnämaï ïmïni ïmïnite në apënequënëmo batabopa. 
Ayë Wengonguï tömancoo në badongaingä inte wëënëñedë nämanque entawëninque awëmö nänö wë wodongäïnö ante botö ïmote odömonte apënecantapa. Ayë, Pabodo mänïnö ante edonque odömonte apënequënengä ingampa, ante tömänäni ëñencedänimpa, ante pönö apënecä entabopa. 
Codito ingante mönö godongämë pönencabo ïñömonte tömengä wadö wadö ante tömänö ante në ëñengaingä inte mönö tönö godongämë cecampa. Mönö tönö mänömaï cedinque tömengä, Botö wadö wadö ante tömänö ante botö ëñengaïnö ante adinque öönedë quëwënäni awënëidi tönö mänïñömö në änäni tönö wecedänimpa, ante cegacäimpa. 
Wëënëñedë pedëmämo ïñonte Wengonguï, Cebo ate awënëidi ince wecedänimpa, ante cöwë pönengacäimpa. Ñöwo ïñömö tömengä mänïnö ante nänö pönengaïnö ante tömengä mönö Awënë Itota Codito tönö godongämë cedinque do cegacäimpa. 
Codito nempo në quëwëmö inte mönö tömengä ingante wede mönö pönënö beyenque guïñënämaï inte Wengonguï weca do pöninque apënemompa. 
Mänömaï impa, ante ede mïnitö do ëñëmïnipa. Ïninque botö mïnitö beyë ante cedinque botö caate wedö ante pönëninque mïnitö weetë wedämaï ïedäni. Weetë, Mönitö godömenque ñäö baï ëmoncemönimpa, ante Pabodo caate wecampa, ante pönëninque mïnitö wedämaï incemïnimpa ämopa. 
Mänïnö beyë mönö Awënë Itota Codito Wempocä ïñongante botö tömengä önöwaca ïnö da guicapodinque apënebopa. 
Tömengä ïñömö ede adocanque näwä Wempocä ingampa. Ïninque inguipoga quëwëmö ince öönedë quëwënäni ince tömengä ingante, Mempo, ante në tedemö ïñömö mönö tömengä tönö mönö wempocabo baï ïmompa. 
Ïninque mönö Wempocä ingante apënedinque botö mïnitö beyë ante ïïmaï ante apënebopa. Wengonguï bitö në ñäö baï entawëmi ïnömi inte bitö Teiyë Waëmö Önöwoca ingante epeteoidi ïnänite da pönömi ëninque tömënäni weetë ede mïmö tëï pïñente entawencedänimpa, ante apënebopa. 
Ayë, Mönö Codito adobaï mïnitö weca pöñongante mïnitö mïmönë wede pönëninque tömengä ingante edemö entawencemïnimpa, ante mönö Wempocä ingante apënebopa. Ayë, Awë edemö guiwa inte tömëmë äwäate pewë baï cedinque mïnitö ïñömö adobaï tömengä nänö waadete pönëmämo entawëninque ede mïmönë tëï ongömïni bacemïnimpa. 
Ayë mönitö Wengonguï quïmöni tönö mïnitö adocabomïni inte tëï pïñëmïni badinque, Itota Codito nänö waadete pönënö ante egancadö owoo, ante ëñencedänimpa, ämopa. Ayë, Tömengä nänö waadete pönënö ïñömö ede yepanca pönï owopa, oopänö pönï owopa, eibe pönï owopa, wincamö pönï owopa, ante ëñencedänimpa, ante apënebopa. 
Ayë ede, Mönö Codito waadete nänö pönënö ebänö gomonga pönï owoo, ante mönö edö cete ëñenguïï, ante mönö wedö incete mïnitö mänïnö ante ëñencemïnimpa. Ayë ede, Mänïnö ante ëñëmïni inte mïnitö Wengonguï nänö nanguï entawënö ede eyepë pönï entawencemïnimpa, ante botö mönö Wempocä ingante apënebopa. 
Mönö änö ante ayë mönö pönënö ante eyepë cedongä inte Wengonguï ïñömö mönö ïmonte tëï pïñente nänö cepämo ganca cedinque nanguï gomonga cecä ingampa. Ïninque ñöwo ïñömö mönö Wengonguï ingante waa ate pönente apënecëimpa. 
Ede do wente eigaïnäni tönö ayë ate ëñate quëwenguïnäni tönö mönö tömämö Codito ingante godongämë mönö pönencabo ïnömö inte Itota Codito ingante ëwocadinque mönö godongämë apënecëimpa. Mempo Wengonguï ëñëmi. Bitö adobique ñäö ëmongaïmi ïnömi ïmipa, ante mönö ñimpo cedämaï inte cöwë waa ate apënecëimpa. Mänömaï impa, ante botö, Amëë, ämopa. 
﻿Waa cete quëwencemïnimpa, ante Wengonguï aa pecantapa, ante ëñëmïni inte mïnitö tömengä nänö änonque ante ëñente cedinque quëwencemïnimpa. Botö mönö Awënë beyë tee mönete wecömo ince ämo ëñëedäni. 
Mïnitö nämä engö cedämaï inte, Önömoque baï ïmopa, ante pönëninque wadäni ïnänite ede edemö ceedäni. Æiquedö waa cequïnänii, ante wedämaï inte ede piyënë cete quëwëedäni. Ayë wadäni mïnitö ïmïnite wëne wëne cedäni wedinque tömënäni ïnänite weetë pïïnämaï inte edemö waadete ceedäni. 
Mïnitö, Mönö pönencabo piyënë cedinque cöwë adodö ante pönente ede Wengonguï Önöwoca tönö äanque baï ee ëwocacëimpa, ante nanguï cedinque wacä ingä wacä ingä ede waa ceedäni. 
Mönö Awënë pönö cecä ate watapë bacëimpa, ante mïnitö adodeque ante pönente tocemïnimpa, ante Wengonguï mïnitö ïmïnite ede adodeque ante aa pegacäimpa. Ïninque mänïne, Watapë bacëimpa, ante mïni pönëne adodeque ï baï Wengonguï Önöwoca ede adobaï adowocaque inte quëwengampa. Tömengä adowocaque nempo quëwënömö inte mönö adobaï ede adocabomonque ïnömö ïmompa. 
Mönö Awënë ede adocanque pönï ïnongä ïñongante tömengä ingante mönö wede pönënö adobaï adodeque pönï ïnepa. Ayë adodö ante pönëninque epënë guiidinque mönö adopënenque guiite baï guiitamompa. 
Wengonguï adocanque pönï ïnongä inte tömengä tömämö Wempocä adocanque ingampa. Tömengä ïñömö ede Teiyë Awënë pönï ïnongä inte tömämö ïmonte në aacä ingampa. Tömengä adocanque pönï nempo quëwëñömonte tömengä weetë mönö tömämö mïmönë quëwengampa. 
Incete mönö Codito, Mïmönë bitö entawenganca ente cee, ante tee mante baï cedinque adocanque ingante waadete pönö cedinque wacä ingante waadete pönö cedinque ede tömämö ïmonte tömengä nänö pönö cecoo eyepë pönongä ëninque entawëmompa. 
Codito mänömaï cececäimpa, ante pönëninque awënë Dabii wodi ïïmaï ante yewëmongacäimpa. “Tömengä eibe eice cedinque wadäni ïnänite bei ongonte ñä ceyente tömengä mïñë ente mëicä eigadänimpa. Ayë eidinque tömengä mönö waocabo ïñömonte, Mïnitö entawenguïnö, ante eyepë pede pönongä ente entawengamöimpa,” ante Dabii nänö yewëmonte angaïnö baï impa. 
Mänïne, “Æigacäimpa,” ante näni angaïne ïñömö quïnante yewëmongatïï. Ede, Tömengä inguipoga tadömengadë do weëningä inte eigacäimpa, ante odömoncete ante yewëmongatimpa. 
Në weengaingä ïnongä ïñömö adocä do öönedë gömonga eidinque inguipoga tömäo öönedë tömäo tömäo ïñömö ede godömenque eibe pönï quëwengä ïnongä ingampa. 
Tömengä tömancoo në ënempocä ïnongä inte adocä mönö waomö ïmonte pönö angä ente entawëninque mönö ïïmaï cemö bamöimpa. Pancamöniya ïmönite tömengä angä ëñëninque tömengä nänö në da godongaïmöni batamönipa. Pancamöniya guiquënë Wengonguï waa pönï nänö pönö cegaïnö ante në apënemöni batamönipa. Pancamöniya guiquënë Wengonguï beyë në apënemöni batamönipa. Pancadäniya guiquënë në aadäni badänitapa. Ayë pancadäniya guiquënë në odömonte apënedäni badänitapa. 
Mänömaï pönö cedinque mönö Codito mönö ocamö baï ïnongä inte, Botö baö baï adoyonque baï ïnäni ïñömö ñance äate baï tëï pïñënäni ëwocacedänimpa, ante pönö cegacäimpa. Mönö ïmonte tömengä, Mïnitö Wengonguï quïmïni ïnömïni inte tömänäni ïnänite në cemïni inte godö cecemïnimpa, ante pönö cegacäimpa. 
Mïni wede pönënö ante mïnitö tömämïni adoyömö ante pönencemïnimpa, ante mönö Codito pönö cegacäimpa. Ayë, Botö Wengonguï Wëmo ïñömote mïnitö botö ïmote ate baï pönencemïnimpa, ante tömengä pönö cecampa. Ayë ëmëwo pemïni baï mïni baquinque mïnitö botö entawënö edemö entawencemïnimpa, ante Codito ede da pönongä eyepë ëmompa. 
Ïninque ëmëwo pedïmö inte wëñëmö ïnämaï ïmö ïninque mönö ede oda cedämaï ingëimpa. Wadäni guiquënë mä pönëninque, Æbänö cemö ate oda cequïnänii, ante ede nämäneque tedewënänipa. Tömënäni ïñömö ede babe cecete ante cedinque waa cete baï cedäni ataqueedäni. Woboyë ede go ede go pëmente baï cedinque tömënäni wadö ante odömonte tedewënänipa. Mänömaï wido pïñente baï cedäni incete mönö ïñömö Codito nänö entawënoncoo ente entawëninque ää mënämaï ingëimpa. 
Weetë Wengonguï, Näwangä pönï impa, ante nänö apënegaïnö ante mönö tömänäni ïnänite waadete pönëninque apënecëimpa. Mänömaï cedinque mönö Codito baö baï ïñömonte tömengä në Ocamö baï inte pönö angä beyenque mönö ñance äadinque godömenque picëmö bamompa. 
Mönö baonga wepë eyepë ëñadinque ñance äadinque tëï pïñente pete quëwëmompa. Adobaï mönö Codito baö tönö adoyonque baï ïnömö inte mönö tömengä nänö apënedö ante ëñënömo inte ñance äate pete baï quëwëmompa. Ayë weetë ocai encamö inte mönö pe pagenguinque wangö tënämaï oguincai bamë impa. Ayë adobaï mönö Codito nänö waadete pönënö ante mïmönë entawëmö inte mönö wacä ingä wacä ingä godö aamö inte mönö pönencabo ince ede tëï pïñente entawëmompa. 
Ïninque mönö Awënë nempo quëwënömo inte botö nö ämo ëñëedäni. Wadäni në ëñënämaï ïnäni önonquedö ante pönëninque quëwënänipa. Mïnitö guiquënë adobaï quëwengaïmïni inte ñöwo weetë ñimpo cedinque mänömaï cedämaï inguënë quëwëmïnii. 
Tömënäni guiquënë mïmö ënënänipa diyë Wengonguï weca ponguïnänii. Mïmö ömedënäni inte tömënäni ocai ëñënämaï badäni beyenque Wengonguï weca pönämaï ïnänipa. Ede wentamö mongëninque tömënäni ocai wëmö encadäni inte idiquibë ante pönënänipa. 
Ïïnäni ïñömö tömënäni näni cequënënö ante ñimpo cedinque ñöwo weetë guïñënämaï inte baö näni towëïnënö ante cecete ante nämä pede godonte baï ede cedänipa. Ede, Quïëmë wïwa cequïï, ante mänïnonque cecete ante godömenque ceïnente wedänipa. 
Weetë mïnitö guiquënë, Mönö Codito ebänö ingää, ante pönëninque ede wïï tömënäni näni ceïnëwënö baï mïni cequinque ede pönëmïnitapa. 
Tömengä apënecä ede wïï ëñëmïnitawo. Ïñempa, Wengonguï nö pönï nänö apënegaïnö ëñëninque Itota ïñömö mïmönë entawengampa, ante mïnitö tömengä nempo quëwëñömïnite tömengä mänömaïnö ante adodö ante ede do odömonte apënecä ëñëmïnitapa. 
Mïnitö wëënëñedë mïni cete quëwengaïnö ante tömengä ïïmaï ante odömonte apënegacäimpa. Babe pönente mïni ceïnente wewënö beyë mïnitö mïmönë wentamö mongente wewëmïni inte do mïni entawengaïnö ante ede wido ceedäni, ante odömonte apënegacäimpa. 
Ede mempoga ëñagaïmïni inte mïnitö ëñënö do mïï pönï encamïni inte mïïnonque ante pönencemïnimpa, ante odömonte apënecä ëñëmïnitapa. 
Ayë, Botö pönö badömo ate mïnitö botö baï teiyë waëmö ëwocadinque nö pönï cete quëwencemïnimpa, ante Wengonguï pönö badongä ate mïnitö mïïmïni bagamïnimpa. Ïninque tömengä, Mänïnö Wengonguï nö pönï nänö entawënö ëninque mïnitö edemö entawencemïnimpa, ante odömonte apënecä do ëñëmïnitapa. 
Mänömaï beyë mïnitö tömämïni, Mönö adocabomö ïmompa, ante adinque babe mïni tedewënïnö ante ñimpo cedinque wacä ingante wacä ingante näwangä ante apëneedäni. 
Ænguï bamïni incete mïnitö piyënë cedinque wacä ingante wëne wëne cedämaï ee aedäni. Ede gäwadecë ganca nanguï pïïninque ede mïni wequinque ïmaimpa. 
Mänömaï cedinque mïnitö, Wëne ince pönö cecä ate botö enguï batabopa, ante pönente wedinque ñöwo weetë, Wëne botö weca pönämaï incecäimpa, ante nämä wee ceedäni. 
Në awëmö ëningä ïñömö ñöwo ede ee cedinque awëmö ënämaï incecäimpa. Weetë, Botö önompoca nanguï cedinque ente quëwëninque në enguënënäni ïnänite adobaï godömo encedänimpa, ante cececäimpa. 
Mïnitö nämä önöne wee aadinque wïwa ante tededämaï ïedäni. Weetë ede, Wadäni ebänö ante ëñenguënënäni ïnänii, ante pönëninque mïnitö, Tömënäni tëï pïñente entawencedänimpa, ante cedinque në ëñënäni beyenque ante waadete godö cedinque apëneedäni. 
Wengonguï Teiyë Waëmö Önöwoca ïñömö mïnitonga pö guiidinque, Botö ëmo beyenque mïnitö ïincayë ate ëmëwo abe tawente gote baï quëwencemïnimpa, ante odömoncete ante yewëmonte baï cegacäimpa. Ïninque mïnitö, Wëne wëne möni cedö beyë ante Wengonguï Önöwoca wewente badämaï incecäimpa, ante wee cedinque ede ëñente ceedäni. 
Ayë, Wïï waëmö awedö, ante mïni pïïwënïnö ante ede ñimpo ceedäni. Äïmö ante mïni pönëwëmämo adobaï ñimpo cedinque enguï pönï mïni badïmämo ede ñimpo ceedäni. Ye ante mïni pïinte ogë tedewëmämo, wacä ingante ante mïni pïinte tedewëmämo ede ñimpo ceedäni. Ayë pïinte cequinque ante mïni entawënïnö ante tömänö ede wido ceedäni. 
Weetë godongämë waadete cedinque wacä caate wecä adinque mïnitö godongämë Ca ca wecemïnimpa. Ayë Codito engä beyenque Wengonguï mïnitö ïmïnite pönö ñimpo cecampa cemïnii. Tömengä ñimpo cecä quëwëmïni baï mïnitö adobaï cedinque wadäni wëne wëne ceyönänite wacä ingä wacä ingä ñimpo cemïni quëwënänii. 
﻿Ïninque Wengonguï wëmïni ïñömö mïnitö tömengä nänö në waademïni ïnömïni inte Wempocä nänö ceï baï ante cöwä adinque adobaï ceedäni. 
Baö, Wengonguï quï, ante godöninque, Oguï wacëimpa, ante iya tänäni baï cedinque Codito mönö ïmonte waadete pönëninque ede adobaï cegacäimpa. Tömengä ïñömö, Botö Wengonguï quïmo ïmopa, ante nämä wepë pede godöninque mönö ïmonte weetë engacäimpa. Ïninque tömengä nänö waadete pönënö baï mïnitö adobaï waadete pönëninque quëwëedäni. 
Weetë ede mïni pönencabo ïñömïnite waocä adocanque ince nänöogengä ïnämaï ïñongante godö guëa mönämaï ïedäni. Wentamö mongë wece we, ante ede wïwa cedämaï ïedäni. Nanguï mäincoo ante ëïnente wedämaï ïedäni. Mänïnö tömänö cedämaï ïmïni inte mänïnö ante ede adopoque ince tededämaï ïmäewedäni. Ede Wengonguï quïmïni teiyë waëmö entawëmïni inte mïnitö mänïnö tömänö cedämaï incemïnimpa. 
Wentamö ante näni pönëwënö baï mïnitö weetë adobaïnö ante pönënämaï ïedäni. Önonque ante näni tedewënö baï mïnitö weetë adobaï tededämaï ïedäni. Wëne wëne ante pönente näni badete towënö baï mïnitö weetë adobaï badete todämaï ïedäni. Ïñempa Wengonguï quïmïni ïnömïni inte mïnitö mänïnö ante wïï pönenguënëmïni ïmïnipa. Weetë Wengonguï ingante waa ate pönëninque apënequënëmïni ïmïnipa. 
Awënë Odeye Wengonguï nempo ayë Awënë Odeye Codito nempo ede edänidö në guiite enguïnäni ïnänii. Nänöogengä ïnämaï ïñongante në towënäni tönö wentamö pönente në cedäni ïñömö tömënäni ede dice guiite enguïnäniyaa. Ayë mäincoo ante wacä quï në ëïnente wewënäni ïñömö ede, Mäincoo ince mönitö wengonguï impa, ante baï cedäni ïnönäni inte tömënäni adobaï ede guiite ënämaï incedänimpa. Ante ämo ëñëedäni. 
Wadäni, Mïnitö oda cecemïnimpa, ante önonquedö ante tedete ceyönänite mïnitö weetë tömënäni näni tededö ante ede ëñënämaï ïedäni. Ede tömënäni ëñënämaï inte näni wëne wëne cedö beyë Wengonguï enguï badinque tömënäni ïnänite pancecäimpa. 
Ïninque mïnitö gooque gomö adinque tömënäni tönö godongämë cedämaï ïedäni. 
Mïnitö ïñömö wëënëñedë wentamö mongëmïni ingaïmïni inte ñöwo weetë ede mönö Awënë nempo quëwëninque ede ñäö baï entawëmïnipa. Ïninque Mempo nänö ñäö ëmönö baï entawëmïni inte mïnitö ñäö ïñömö cegonte baï ede waa quëwëedäni. 
Ede waïwë waincate baï cedinque mönö wadäni ïnänite godö waa cequinque mönö ede ñäö ïñömö quëwëmompa. Ayë nö pönï mönö cequinque näwangä pönï ante mönö apënequinque ede ñäö ïñömö quëwëmompa. 
Ayë, Æbänö cemö ate mönö Awënë, Waa cemïni abopa, ante apënequingä, ante ëñencete ante cedinque do ëñënïmi inte tömengä nänö waa adonque ceedäni. 
Wadäni wëmo ïñömö önonque näni cedö ante adinque mïnitö ïñömö ede gooque gomö aedäni. Ayë tica ënente baï cedinque, Tömënäni näni cedö wëne wëne impa, ante edonque odömömïni acedänimpa. 
Awëmö näni cedö beyë guingo imonte wequënënäni ïñönäni mönö ïñömö ede guïñënete wedinque mänïnö ante ede tededämaï ingëimpa. 
Weetë ede, Awëmö ïñömö ebänö cedänii, ante tömänö ante ede tica ënente edonque acëimpa. 
Ñäö beyenque ede edonque amompa. Mänömaï ï beyë ïïmaï ante ämotamïni ante baï apënedänipa. “Bitö wangë möïmi inte ñäni ömëmonte engë gantie. Ede engë gantiyömite Codito ince pönö tica ënente baï cecä ate ñäö entawencebiimpa,” ante apënedänipa. 
Mänömaï beyë mïnitö ocai ömecamïni ïnämaï ïnömïni inte weetë ocai në encamïni inte cedinque, Æbänö waa cete quëwenguïmo, ante nämä waa ate waa ceedäni. 
Wadäni ñöwo ince godömenque wïwa cedänipa cemïnii. Eyepë ïñonte mïni cequënënonque ante ede do ceedäni. 
Ede wëñënäni owempote cedäni baï mïnitö adobaï cedämaï ïedäni. Weetë, Wengonguï ebänö angantawo, ante ëñëninque mänïnonque ante ëñente ceedäni. 
Waodäni biïnömë näni ämë bedinque dowente badinque godömenque pönënämaï cedinque tömënäni näni ëwente wewenguinque bewënänipa. Ïninque mïnitö ïñömö bete dowente badämaï ïedäni. Weetë Wengonguï Önöwoca ingante edemö ëwocate quëwëedäni. 
Ämotamïni ante baï godongämë watapë ante tedeedäni. Awënë Dabii wodi nänö ämotamïni angaintaa adinque ede adodö äedäni. Ayë mïnitö nämä mä pönëninque, Ïïmaï Wengonguï beyë mönö ämotamïni angëimpa, ante adodö äedäni. Wengonguï Önöwoca angä ëñente ëwocadinque tömengä ämotamïni nänö änönö ante adodö äedäni. Mïmöno ämotamïni ante baï pönëninque mïnitö mönö Awënë ingante watapë pönente äedäni. 
Æbämë bayonte mïnitö tömänö beyë ante ede Mempo Wengonguï ingante cöwë waa ate pönëninque mönö Awënë Codito ëmöwo ante apëneedäni. 
Mönö Codito ingante guïñente wedinque mïnitö wïï nämä mïni pönënonque baï cedinque weetë ede, Në änäni ebänö änänii, ante Ao ate nöïnö ante ceedäni. 
Onquiyëmïni ëñëedäni. Mïnitö, Mönö Awënë nänö angaïnö baï mönö ëñente cecëimpa, ante tömëmïni nänöogënäni ïnänite Ao ante ëñente ceedäni. 
Ede Codito ingante mönö godongämë pönencabo ïñömonte mönö Codito adocä ïñömö, Quëwencemïnimpa, ante në Ængaingä ïnongä ingampa. Tömengä tönö mönö adoyonque baï ïñömonte tömengä ïñömö mönö Ocamö baï ïnongä ingampa. Ayë onquiyengä tönö onguïñengä adobaï adoyonque baï ïñönate onguïñengä ïñömö në ocamö baï ïnongä ingampa. 
Ïninque Codito ingante mönö godongämë pönencabo ince tömengä ingante Ao ante ëñente cemö baï onquiyënäni adobaï tömënäni nänöogënäni ïnänite cöwë ede Ao ante ëñente cequënënäni ïnänipa. 
Weetë onguïñëmïni ëñëedäni. Mïnitö Codito nänö waadete pönënö baï tömëmïni nänöogënäni ïnänite adobaï waadete pönëedäni. Tömengä ingante mönö godongämë pönencabo ïñömonte tömengä ïñömö mönö ïmonte waadete pönëninque mönö ïmonte encete ante pönö cedinque nämä wepë godongacäimpa. 
Ayë, Wengonguï nänö apënedö waëmömë ïmë baï ïñonte mïnitö ïñömö mänïnö ante ëñëninque teiyë waëmö ëwocate quëwencemïnimpa, ante mönö Codito adocä mönö ïmonte ede ñä mënongate baï cegacäimpa. 
Mänömaï teiyë waëmö badinque mönö wentamö mongënämaï inte Codito ingante mönö pönencabo adocabomö ïñömonte tömengä ïñömö ede nänöogengä ente baï cedinque mönö pönencabo ïmonte, Bitö, ante apënegacäimpa. Ayë mönö cabo ïñömonte tömengä, Bitö idiquibë entawënämaï ïñömite edö cete bitö ïmite pïinte anguïï, ante pönö cegacäimpa. Ayë weetë ede, Ñä mënongate baï teiyë waëmö ëmömi ïninque mönö ede guëa ñäö apäite baï ëmongëimpa, ante Codito nänöogengä ente baï mönö ïmonte pönö engacäimpa. 
Onguïñënäni ïñömö adobaï tömënäni, Botö baö, ante näni pönë baï tömënäni nänöogënäni ïnänite adobaï waadete ede pönenguënënäni ïnänipa. Æcänö tömengä nänöogengä ingante waadete pönëna ïñömö tömengä nämä baö ante waadete pönente baï ede cecampa. 
Ïñempa waocä nämä baö cöwë pïïnämaï ingampa. Weetë, Botö baö, ante ede pe gompodinque pönö aacampa. Ayë adobaï Codito ingante mönö godongämë pönencabo ïñömonte ede tömengä adobaï, Botö baö, ante baï cedinque mönö ïmonte wee gompodinque pönö aacampa. 
Ede mönö Codito në Ocamö baï ïnongä inte në angä ïñongante mönö weetë tömengä tönö adoyonque baï inte ëñente quëwëmompa. 
“Mänömaï beyë onguïñengä mempo tönö badä ïnate ëmö cete godinque onquiyengä ingante, Botö nänöogengä, ante ëmëwo monte quëwencecäimpa. Mënaa ïnïna ince tömëna weetë näna gencaya badinque adocanque baï bacedaimpa,” ante yewëmongatimpa. 
Mänömaïnö ante näni yewëmongaïnö ante ede wë wodonte baï ï ïñonte wïï tömänö ante ëñëmompa. Incete, Codito ingante mönö godongämë pönencabo ïñömonte mönö tömengä tönö adocanque baï ïmöimpa, ante mïnitö ëñencemïnimpa, ante botö apënetabopa. 
Incete onguïñëmi nämä bitö waadete pönënonganca tömëmi nänöogengä ingante ede adoganca waadete pönencebiimpa. Onquiyëmi adobaï, Botö nänöogengä ingampa, ante adinque ede ëñente cecebiimpa. 
﻿Wëñëmïni guiquënë ëñëedäni. Mïnitö mönö Awënë nempo quëwënömïni inte tömëmïni mempoidi ïnänite ede edemö ëñente ceedäni. Æcänö ede mänömaï cedaa tömengä ede nö pönï cecampa. 
“Wempocä ingante wäänä ïnante waa adinque tömëna ïnate godö waadete cee,” ante Wengonguï ince wee angacäimpa. Tömengä wade nänö wee angaïnö äninque, Mïni waa quëwenguinque cecemïnimpa, ante apënedämaï ingaingä inte ñöwo ïïne ante wee äninque, Mïni waa quëwenguinque cecemïnimpa, ante mä apënegacäimpa. 
Ede ïïne ante wee äninque tömengä, “Mänömaï cemïni ïninque mïnitö watapë quëwëninque ïïmeca wantepiyë quëwencemïnimpa,” ante mä apënegacäimpa. 
Wempomïni guiquënë ëñëedäni. Mïnitö wënäni wïï äïnäni bacedänimpa, ante wee cedinque mïnitö tömënäni ïnänite pïinte cedämaï ïedäni. Weetë, Mönö Awënë wee aadinque mönö ïmonte päninque odömonte apënecampa, ante adinque mïnitö tömengä nänö ceï baï adobaï cedinque wëñënäni ïnänite edemö wee aadinque mönö Awënë nänö apënedö ante odömonte apënemïni ate tömënäni waa pecedänimpa. 
Waodäni mïnitö ïmïnite ö ënäni inte tömënäni beyenque cete në quëwëmïni ïñömïnite apënebo ëñëedäni. Ïïmeca mïnitö awënëidi ïnänite mïnitö waa adinque guïñente wedinque tömënäni näni änö ante ëñente ceedäni. Mïnitö Codito angä ëñente mïmönë nö pönente cemïnitawo. Ïninque ede ïïmeca awënë angä ëñente ede adobaï mïmönë nö pönente ceedäni. 
Mïnitö ede, Awënë botö ïmote waa acecäimpa, ante tömengä ayongante ëñente cemïnitawo. Ïñempa awënë de goyongante adobaï cöwë ëñente ceedäni. Codito botö ïmote në godonte Ængaingä ingante në cete quëwëmö ïmompa, ante pönëninque mïnitö ede Wengonguï nänö änönö ante mïmönoque pönente ceedäni. 
Mïnitö mïmöno piyënë cedinque ïïmaï ante pönente ceedäni. Ïïmeca awënë ingante cedinque botö wïï waocä beyenque ante cebopa. Weetë Wengonguï Awënë beyenque ante botö ïïmeca awënë ingante cebopa, ante pönëninque pe pïñente baï ceedäni. 
Mïnitö ïïmaï ante ede do ëñëmïnipa. Mïnitö wacä nänö ö ënïmïni inte tömengä beyenque në cete quëwëmïni ince abe tawente ee gote baï nämä beyenque cete quëwëmïni ince mïnitö ïmïnite mönö Awënë ïñömö, Bitö egancadö waa cebii, ante adinque weetë eyepë pönï pede pönongä enguïmïni ïmïnipa. 
Waocä ingante në ö ëmïni guiquënë ëñëedäni. Mïni në ö engaïnäni ïnänite adobaï waa ceedäni. Tömëmïni Awënë ince tömënäni Awënë adocä ïnongä inte öönedë owocampa cemïnii. Tömengä ïñömö wacä ingante wadö wacä ingante wadö ate pönente cedämaï ingampa. Mänömaïnö ante do ëñëmïni inte mïnitö beyenque cete në quëwënäni ïnänite ede pïinte äninque ede pemënënämaï ïedäni. 
Ñöwo ïïmaï yewëmöninque botö idewaa yewëmömopa. Mïnitö mönö Awënë nempo në quëwënömïni ïñömïnite tömengä nänö tëï pïñënö pede pönongä ëninque tëï pïñente entawente quëwëedäni. 
Mïnitö wee caaquincoo, ante Wengonguï eyepë pönï nänö da pönönincoo tömancoo ëninque wëñate baï cedinque tëï ongöedäni. Ede mänincoo tömancoo wëñate ongöñömïni wëne awënë, Oda cecemïnimpa, ante nanguï ëñente cecä incete mïnitö weetë oda cedämaï inte ede tëï ongoncemïnimpa. 
Ede wïï waodäni ïnänite mönö guëadö guëa cecëimpa. Weetë wëneidi awënëidi tönö wëneidi ïnänite në änäni ïñönänite mönö tömënäni ïnänite weetë guëadö guëa cecëimpa. Inguipoga wëmö ïñömö tëï pïñente ënempodäni tönö öönedë ïñömö wënecoo në wïwa ëwocate cedäni tönö mänimpodäni mämö ti gotodonce ceyönänite mönö weetë guëadö guëa cecëimpa. 
Ïninque tömënäni pïinte mämö näni wïwa ceöne ïinque bayonte mönö wodii wïnönämaï inte tömënäni ïnänite weetë da godongëimpa. Ante ayë, Tömää ede eyepë cete ate mönö ede të go weënämaï inte adiyë ongongëimpa, ante cedinque mïnitö Wengonguï nänö, Wee caaquincoo, ante tëinta baï nänö da pönönincoo ede do eyepë ëninque tömancoo ede da wëñaedäni. 
Wëñadinque ede wodii wïnönämaï inte ede në gongente tëï ongöedäni. Ede, Tëï wee caaquincoo, ante pönö tëï pacadeyente baï cedinque mïnitö Wengonguï nänö nö pönënö entawëninque adobaï nö entawente quëwëedäni. Tecetawë ïnö tëïneta mïni wee wodontawëinta ante wëñate baï cedinque Wengonguï teiyë waëmö nänö cedö ante ede entawente tëï cete ongöedäni. 
Mönö Codito pönö cecä beyenque mönö godongämë piyënë cecëimpa, ante watapë mönö ëñënö beyë pogodo gote apënecete ante cedinque mïnitö awencata tëï wee cewainta wëwate baï cedinque gänë pönente ceedäni. 
Yabeque pönï wee cequinta tëinta baï nëente baï cedinque mïni wede pönënö edemö entawëninque quëwëedäni. Ïninque në wïwa cedongä ponte gonga encado baï to piyencate baï cedinque, Mïnitö oda cecemïnimpa, ante cecä ate mïnitö mïni wede pönënö beyenque tömengä wïwa nänö änö ante ede ëñënämaï incemïnimpa. 
Ayë, Ocamö incainta tëinta baï impa, ante wee wencate baï cedinque mïnitö Codito pönö engä beyenque mïni quëwenguïnö ante ente entawencemïnimpa. Mïnitö yaëmë wee nëente baï cedinque Wengonguï Önöwoca apënecä ëñëninque näni yewëmongainta ate edemö ëñëninque ede cöwë entawëedäni. 
Ayë Wengonguï Önöwoca ingante ëwocadinque mïnitö tömengä ingante, Wengonguï bitö cöwë cecebiimpa, ante godömenque nanguï apënedinque ñïne cedämaï ïedäni. Mänömaï cecete ante mïnitö mïïmïni ongöninque wentete badämaï inte Wengonguï quïnäni tömänäni beyë ante cöwë apëneedäni. 
Ayë botö beyë ante adobaï apënemïni ëñëninque Wengonguï pönö cecä ate botö edonque tedeceboimpa, ämopa. Ede Codito ingantedö ante wëënëñedë mönö ëñënämaï ingaïne ante botö ñöwo watapë ëñëninque guïñënedämaï inte apënebo ëñencedänimpa, ämopa. Mänömaïnö ante mïnitö Wengonguï ingante apëneedäni, ämopa. 
Mänïne ante botö wadäni weca në gote apënebo beyenque ñöwo geguincamë encaipobo inte webopa. Ïninque, Mänïne ante në apënequënengä inte Pabodo cöwë guïñënedämaï inte apënececäimpa, ante mïnitö botö beyë ante apëneedäni. 
Botö Pabodo ïñömö ebänö quëwëmoo, ante, Quïnö baï ceboo, ante ëñencete ante wemïnitawo. Ede Tiquico mönö tönïñacä mönö në waadecä ïnongä inte tömengä ñöwo pöninque mïnitö ïmïnite mänïnö tömänö ante apënecä ëñencemïnimpa. Tömengä ïñömö mönö Awënë nempo quëwëninque tömengä beyë në cedongä inte cöwë në pönengä inte edemö cecä acëimpa. 
Ïninque, Pabodoidi ebänö quëwënänii, ante tömengä pönö apënecä ëñëninque mïnitö wampo pönëninque tëï pïñente entawencemïnimpa. Ante cedinque botö, Ædemö apënebi ëñencedänimpa, ante tömengä ingante mïnitö weca da godömo pongä aedäni. 
Mempo Wengonguï tönö mönö Awënë Itota Codito mïnitö ïmïnite waadete pönö ceda ate mïnitö mïni caipë ince gänë entawëninque wede pönëninque godongämë ede waadete pönencemïnimpa, ämopa. 
Æcänö mönö Awënë Itota Codito ingante cöwë waadete pönente ñimpo cedämaï ïna ïñömö tömengä ingante Wengonguï pönö waadete cececäimpa, ante botö Wengonguï ingante apënebopa. Mäninque ante yewëmömopa.
﻿Itota Codito ingante në cemöna inte botö tönö Tïmoteo guëa apënemöna ïninque botö Pabodobo adoboque yewëmömopa. Mïnitö Pidipoto ïñömö quëwëninque Wengonguï quïmïni ïnömïni inte Itota Codito nempo në quëwëmïni ïñömïnite botö, Acemïnimpa, ante yewëmömopa. Mïni pönencabo beyenque ante pancamïniya në aamïni ïñömïnite pancamïniya guiquënë në cemïni ïñömïnite pancamïniya guiquënë önömïnique ïñömïnite botö ede, Tömämïni ede acemïnimpa, ante yewëmömopa. 
Mönö Mempo Wengonguï mönö Awënë Itota Codito tönö waadete pönö ceda ate gänë pönëninque waa quëwëedäni, ämopa. 
Æyedëmë mïnitö ïmïnite ante pönëmo inte botö Wengonguï ingante waa ate pönëninque apënebopa. 
Ïninque mïnitö beyë ante Wengonguï ingante wante ïñö wante ïñö apënedinque botö, Waa quëwëmïnipa, ante watapë todinque apënebopa. 
Ede, Botö täno goyedë mïnitö godongämë cemïnitapa. Ayë, Mönö Codito ingantedö ante mïnitö ñöwo ganca godömenque watapë apënemïnipa, ante pönëninque botö, Wengonguï bitö pönö cebi ate pidipenteidi waa cedänipa, ante apënebopa. 
Mïnitö botö ayömo teiyë waëmö entawencemïnimpa, ante në mä badongaingä ïnongä inte Wengonguï ñöwo Itota Codito nänö ponguinganca godömenque pönö badöninque cöwë ïinque badongä ate mïnitö edemö peïmïni bacemïnimpa. Mänömaï impa, ante botö, Näwangä impa, ante do ëñëmopa. 
Mönö Codito ingantedö ante watapë möni ëñënïnö ante botö wee äninque, Näwangä impa, ante apënebopa. Mänïne botö apënede beyenque pancayedëña botö ïmote tee mönedäni webopa. Incete tee mönedäni webo ince, Näwangä impa, ante wee ämo ince Wengonguï nänö waadete pönö cegaïnö ante ente entawëñömo mïnitö adobaï mänïnö ante ëninque botö tönö godongämë entawëmïnipa. Ïninque, Mönö mänïnö ante äanque baï entawëmö ïmompa, ante mïnitö ïmïnite waadete pönëninque botö, Mïnitö edemö peïmïni bacemïnimpa, ante nöingä cete pönëmopa. 
Itota Codito mönö ïmonte nanguï waadete pönengantawo. Ede tömengä waadete nänö pönënö ante entawëninque botö mïnitö ïmïnite waadete pönëmopa, ante adinque Wengonguï ince, Pabodo näwangä mïnitö ïmïnite nanguï waadete pönengampa, ante apënebaingampa. 
Ïninque mïnitö beyë ante botö Wengonguï ingante ïïmaï ante apënebopa. Mïni waadete pönencabo ïñömïnite Wengonguï pönö cecä ate godömenque waadete pönencemïnimpa. Ayë waadete pönëmïni inte mïnitö, Quïnö wëne wëne ï, Quïnö waa ï, ante edonque adinque nö apente ämïni bacemïnimpa. 
Mönö ebänö cete waa quëwenguïï, ante edonque adinque mïnitö Ao ante waa quëwëninque Itota Codito nänö ponguinganca wentamö mongënämaï inte tee tëwadämaï ïmïni incemïnimpa. 
Ayë Itota Codito pönö cecä ate mïnitö nö cedinque waa quëwëmïni adinque wadäni Wengonguï ingante waa ate pönëninque apënecedänimpa, ante botö Wengonguï ingante apënebopa. Ayë mïnitö mänömaï inte waa cemïni adinque tömänäni weetë Wengonguï ingante apënedinque, Wengonguï ëñëmi. Bitö ñäö baï ëmönömi inte waa pönï cebipa, ante apënecedänimpa, ante cedinque botö mïnitö beyë ante Wengonguï ingante apënebopa. 
Ïñänäni apënebo ëñëedäni. Mänömaï cedäni botö wedö ince wïï önonque cetimpa. Weetë, Codito beyenque Pabodo caate wecampa, ante adinque wadäni godömenque nanguï ïnäni Codito ingantedö ante watapë möni apënedö ëñëninque wede pönënäni badänipa. 
Ede, Codito ëmöwo apënecä beyenque Pabodo ingante tee mönedänipa, ante tededäni ëñëninque odömäno teiyë awënë oncö wee wänönäni ince wadäni wayömö quëwënäni ince tömänäni do ëñënänipa. 
Mönö Awënë nempo quëwënäni ince, Pabodo tee mönete wecampa, ante wedinque wodo tömänäni godömenque wede pönente badänipa. Ïninque wede pönëninque tëï pïñente entawëninque tömënäni guïñënämaï inte Wengonguï nänö apënedö ante godömenque apënedänipa. 
Pancadäniya, Pabodo mïñë godömenque nanguï ïnäni godänipa, ante pönö pïinte adinque Codito ëmöwo ante apënedäni incete botö ïmote guëadö guëa pïincete ante apënedänipa. Mänömaï ï incete wadäni guiquënë, Pabodo tönö mönö godongämë cecëimpa, ante gänë pönëninque Codito ëmöwo ante apënedänipa. 
Në gänë pönente apënedäni guiquënë, Codito ingantedö ante watapë mïni ëñënïnö ante Pabodo wee ancecäimpa, ante botö ïmote godö gö cecampa, ante do ëñënänipa. Ïninque tömënäni botö ïmote waadete pönëninque apënedänipa. 
Në weetedö weetë tededäni guiquënë, Pabodo tee mönete weyongante mönö apënete tomö wecä tocëï, ante cedänipa. Tömënäni nämä beyenque ante cedäni incete waa cete baï cedinque Codito ëmöwo ante apënedänipa. 
Incete pancadäniya nämä beyenque ante apënedäni ince pancadäniya nö pönente apënedäni ince mänïnäni tömänäni Codito nänö cegaïnö ante näwangä ante do ede apënedänipa. Mänömaï impa, ante pönëninque botö watapë tobopa. Ayë ïïmaï ante pönëninque cöwë godömenque nanguï toceboimpa. 
Mïnitö Wengonguï ingante botö beyë nanguï apënemïni ëñëninque Itota Codito Önöwoca pönö cececäimpa, ante ëñente tobopa. Ïninque ñöwo botö caate wedö ante ede ïincayë ate ñimpo cedäni ate ede botö abe tawente gote quëwenguinque ede impa, ante do ëñëninque tobopa. 
Botö wëënëñedë botö cebo baï ñöwo adobaï ceïnëmo ïmopa. Ïintai ëñate mïïmö quëwëmo ince baonque wënönäni wëmo ince, Mönö Codito ingante waa acedänimpa, ante cedinque botö cöwë guïñënämaï inte tëï ongöninque nanguï cedinque watapë ede baceboimpa, ante pönëmopa. 
Ede inguipoga quëwëmo ince botö Codito ingante entawëninque tömengä beyenque ante quëwëmopa. Weetë wëmo ince tömengä beyë botö godömenque nanguï entawenguïmo ïmopa. 
Incete, Waïwë nanguï incate baï botö cequinque inguipoga ayë quëwenguënëmo ïmopa, ante pönëninque botö, Æbänö anguïmoo, ante ëñencete ante webopa. Ede, Wenceboimpa, ante anguënëmo ïmoo. Weetë, Ayë quëwenceboimpa, ante anguënëmo ïmoo. Ede, Æbänö anguënëmo ïmoo, ante botö ede ëñënämaï ïmopa. 
Ede wada bei ongonte ëmatë töö ëmatë töö godöna wecä baï wedömo inte botö, Ædönö gämënö goquïmoo, ante webopa. Codito weca godömenque waëmö pönï quëwenceboimpa, ante botö wade goïnëmo ïmopa. 
Incete inguipoga quëwëninque mïnitö beyenque ante cequënëmo inte botö edö cete wayömö goquïmoo. 
Ante pönente wedinque botö, Mïnitö mönö pönënö ante godömenque wede pönëninque watapë tote quëwencemïnimpa, ante cequïmo ïmopa, ante ëñëmopa. Ayë, Ñöwo wënämaï inte botö mïnitö weca quëwenguïmo ïmopa, ante do ëñëmopa. 
Ïninque botö mïïmo inte mïnitö weca pömo adinque mïnitö Itota Codito ingante waa adinque botö beyenque nanguï tocemïnimpa. 
Codito ingantedö ante watapë mönö ëñënïnö beyë ante mönö waa cequënëmö ïmompa, ante ëñëmïni inte mïnitö ede waa cete quëwëedäni. Mänömaï cemïni ïninque botö önömoncaque ëñëmo ince mïnitö weca ponte abo ince, Pidipenteidi adoyömö pönëninque tëï ongönänipa, ante tededäni ëñëninque tobaïmopa. Ayë, Codito ingantedö ante watapë mönö ëñënïnö ante wadäni ëñencedänimpa, ante pidipenteidi ïñacabo cedinque nanguï cedänipa, ante botö ede ëñente tobaïmopa. 
Ayë pïinte cedäni incete mïnitö weetë guïñënämaï inte tëï ongömïnipa, ante adinque botö tobaïmopa. Mïnitö mänömaï guïñënämaï inte tëï ongömïni ate wedinque në pïinte änäni weetë, Mönitö wenguinque impa, ante wecedänimpa. Në pönëmïni mïni quëwenguinque impa, ante adinque tömënäni godömenque wecedänimpa. Ede Wengonguï engä beyenque quëwencemïnimpa. 
Wengonguï waadete pönö cecä ate mïnitö Codito ingante wede pönëmïnitawo. Ede adocä pönö cecä ate mïnitö Codito beyenque cedinque cöwë caate wequïmïni ïmïnipa. 
Pabodobo doyedë Codito beyë ante wee ancete ante caate wetabopa, ante amïnitawo. Ñöwo godömenque wee cedinque caate webopa, ante önömoncaque ëñëmïnitawo. Ïninque botö wee äninque caate webo baï mïnitö adobaï botö tönö godongämë wee äninque caate wemïni ïmïnipa. 
﻿Mönö Codito nempo quëwëninque mïnitö wampo pönëmïnitawo. Tömengä waadete pönengä beyenque gance pönëmïnitawo. Mönö Codito Önöwoca tönö ääwocaque baï ëwocadinque godongämë watapë quëwëmïnitawo. Në wecä ingante godö waadete pönëmïnitawo. Adocanque wewengä adinque mïnitö äanque baï wewëninque tömengä beyë cemïnitawo. 
Mänömaï ï ïninque adodonque pönëninque mïnitö waa waademïni adinque botö watapë pönï tobaïmopa. Tömämïni äanque baï ëwocadinque, Mönö adoyömö cecëimpa, ante godongämë cemïni adinque botö godömenque nanguï watapë tobaïmopa. 
Ïninque mïnitö nämanque ante pönëninque, Botö ïmote waa acedänimpa, ante cedämaï ïedäni. Yecado ongonceboimpa, ante cedämaï ïedäni. Weetë, Botö önömoque baï ïñömote wadäni weetë waa pönï ïnänipa, ante pönëninque wadänique ïnänite engö ceedäni. 
Nämä mïni ceïnënö ante cedinque mïnitö wïï mänïnonque ante cedinque weetë ede wadäni näni ceïnënö adobaï ante ceedäni. 
Mänömaï cedinque mïnitö Itota Codito nänö pönengaïnö baï adodö ante pönëedäni. 
Tömengä ïñömö cöwë näwä Wengonguï ïnongä ingampa. Incete, Botö näwä Wengonguïmo ingaïmo inte Mempo Wengonguï ganca botö ingaïnö ante ñimpo cedämaï inceboimpa, ante tömengä änämaï ingacäimpa. 
Weetë ede, Mänïnö botö ingaïnö ince botö ede ñimpo ceceboimpa, äninque weë, önonganque baï bagacäimpa. Ayë, Wengonguï ingante në cedömo ede baceboimpa, ante badinque weë, tömengä waomö mönö ëmönö baï nänö ëmonguinque waocä ëñagacäimpa. 
Mänömaï ëñate pete weë tömengä önonganque inte baï ceyongä Wempocä, Bitö wenguïnö taadö gocebiimpa, angä ëñëninque ede Ao ante goyongante weë, tömengä nänö guïñëñaquinque awë ñenquedïmë cete mäo timpodäni weë tïwadäni ate tömengä caate wegöninque weë bacaa ede wengacäimpa. 
Mänömaï cecä adinque Wengonguï weetë tömengä ingante ëmonga pönï da ëënongacäimpa. Ayë wadäni ëmöwo önöwoque ëmönäni baï tömengä Teiyë Awënë ïnongä inte wïï adobaï önöwoque baï ëmoncecäimpa, ante cedinque Wengonguï ede, Itota Codito ingampa, ante pönö pemongacäimpa. 
Ede öönedë quëwënäni ince inguipoga quëwënäni ince guimonga quëwënäni ince tömänäni ede Itota ëmöwo ëñente waa adinque da guicapocedänimpa, ante Wengonguï tömengä ingante pönö pemongacäimpa. 
Ayë, Itota Codito ingante adinque tömänäni, Mönö Teiyë Awënë ïnongä ingampa, ante ede Ao ancedänimpa, ante Wempocä cegacäimpa. Mänömaï cecä adinque, Mempo Wengonguï waa pönï cecampa, ante mönö ede watapë apënecëimpa. 
Mänömaï beyë botö në waademïni ïñömïnite botö apënebo ëñëedäni. Mïnitö weca botö quëwëñedë mïnitö do ëñente cedïmïni inte ñöwo botö wayömö quëwëmo ince godömenque ëñente cemïni abopa. Ïninque cöwë mïni ëñente cedïnö baï adobaï cedinque ñöwo mönö watapë quëwenguïnö taadonque gocete ante cedinque, Oda cete wece we, ante cöwä aquënë quëwëmïnii. 
Wïï ceïnente awedö, ante wemïnitawo. Ede Wengonguinque apënecä ëñente entawëninque mïnitö tömengä waa pönï nänö änö ante në ëñente ceïnëmïni bamïnipa. Oda cete awedö, ante wemïnitawo. Adocä Wengonguinque mongencadë mongencadë cecä ate tëï pïñëmïni bate ate eyepë cemïnipa. 
Ïninque, Wïï ceïnente awedö, ante änämaï inte mïnitö piyënë cete mïni cequënënö ante do ceedäni. 
Ede mänömaï cemïni adinque wadäni, Wentamö mongënämaï ïmïnipa, ante abaïnänipa. Ayë inguipogaque quëwënäni ëñënämaï inte idiquibë pönente ceyönäni mïnitö weetë Wengonguï wëñëmïni ïnömïni inte tömënäni weca quëwëninque nëmoncoo äo äo cedote baï nöingä cete quëwencemïnimpa. 
Ede, Codito pönö cecä beyenque mönö quëwengëimpa, ante edonque apënemïni ëñencedänimpa. Ïninque, Doyedë botö apënedö ante mïnitö në ëñente cemïnipa, ante adinque botö nanguï todinque ïïmaï ante pönëmopa. Mïnitö beyë pe pagente cedömo incete botö wïï önonque ceboimpa. Weetë mönö Codito nänö ponguïöne ïñonte botö, Mïnitö nö apënemïnitapa, ante adinque botö toceboimpa. 
Ayë, Wengonguï quï, ante baö godöninque waodäni baonga tepë gao caadänipa. Mïnitö ïñömö wede pönëmïni inte, Wengonguï quï, ante nämä godö ceyömïni botö quëwenguïmämo ince mïni godönincooga gao caate baï ba ede waa tobaïmopa. Mïnitö tönö godongämë ede tobaimpa. 
Mïnitö adobaï, Pabodo mönö beyë cecampa, ante tocemïnimpa. Ede mönö ede godongämë tocëimpa. 
Mïnitö ebänö quëwëmïnii, ante ëñëninque Tïmoteo weetë apënecä ëñente toceboimpa, ante cedinque botö, Itota Codito Ao angä ate Tïmoteo ingante oo da pönömo mïnitö weca poncecäimpa, ante pönëmopa. 
Mïnitö ebänö quëwëmïnii, ante weyömo tömengä adocanque mïnitö beyë ante botö tönö guëa wecampa. Wadäni guiquënë mïnitö beyë ante wedämaï ïnänipa. 
Tömänäni ede nämä beyenque ante ceïnente wedinque Itota Codito nänö änönö ante wïï ceïnënäni ïnänipa. 
Cöwä ayömïni, Tïmoteo ïñömö cöwë waa cecampa, ante do ëñëmïnitapa. Ayë mönö Codito ingantedö ante watapë apënedinque Tïmoteo tönö möna wencaya baï guëa cemönapa, ante do ëñëmïnitapa. 
Ïninque, Botö ïmote awënëidi ebänö apente anguïnänii, ante ëñente ate botö Tïmoteo ingante mänïñedë ate mïnitö weca do da pönömo poncecäimpa, ante pönëmopa. 
Ayë mönö Teiyë Awënë Ao angä ate tömëmo do pömaïmopa. 
Ayë Epapododito mönö tönïñacä ince botö tönö guëa cemöna ïmönapa. Wadäni pïinte cedäni adinque mönatö guëa wee cemönapa. Tömengä ingante mïnitö, Pabodo beyë ante godö cecebiimpa, ante do da pönömïni ponte cecä entabopa. Tömengä ingante ñöwo weetë adodö mïnitö weca ede da pönömo ponguënengä ingampa, ante pönëmopa. 
Adocä Epapododito ïñömö mïnitö pidipenteidi ïmïnite acete ante ede nanguï wecampa. Ayë, Epapododito daicawo gawengampa, ante apënedäni ëñëninque pidipenteidi do wedänipa, ante ëñente wedinque tömengä weetë mïnitö beyë ante nanguï wewente bacampa. 
Näwangä impa ede. Tömengä daicawo gawente wodo wengantapa. Incete Wengonguï tömengä ingante waadete pönö gampocä waa bacantapa. Mänömaï cedinque Wengonguï botö beyë adobaï ante pönëninque, Pabodo wïï godömenque wececäimpa, ante pönengä inte ede Epapododito ingante gampocä waa bacantapa. 
Mänömaï beyë, Epapododito weetë pongä adinque tocemïnimpa, ante cedinque ayë, Mïnitö tomïni adinque botö wewënämaï baceboimpa, ante cedinque botö tömengä ingante ñöwo da godonceboimpa, ämopa. 
Pongä ate mïnitö, Mönö Awënë nempo quëwënömi inte pöe, äninque Epapododito ingante waa adinque godongämë watapë tote ceedäni. Ayë wadäni tömengä baï adobaï waa cedänipa, ante adinque tömënäni ïnänite waa adinque waa ceedäni. 
Mïnitö, Pabodo beyë edö cete cequïmönii, ante, Gobe awedö, ante weyömïnite Epapododito ïñömö ede, Wëmo ince cöwë ceceboimpa, ante mïnitö cequënënö ante cecantapa. Codito beyë ante cecete ante ede tömengä wodo wengantapa cemïnii. Tömengä ingante ede waa ceedäni, ämopa. 
﻿Ñöwo ïñömö botö tönïñamïni ëñëedäni. Mönö Awënë nempo quëwëninque mïni watapë toquinque ïmïnipa. Mïnitö oda cedämaï incemïnimpa, ante botö adodö adodö ante ancaa yewëmömo incete wedämaï ïmopa. 
Ïïmaï ämopa. Wadäni ïñömö, Mönö ëö togente quëwengëimpa, ante në änewënäni inte guintaidi baï wëne wëne cedinque nämä baö ëö ëö towënänipa. Ante adinque mïnitö tömënäni ïnänite gomö adinque wee ceedäni. 
Ede tömënäni ïnänite ee adinque Wengonguï mönö ïmonte weetë pönö ëö togente baï cedinque mönö wentamö mongënö do wido cegacäimpa. Wengonguï Önöwoca ingante ente ëwocamö ïnömö inte mönonque ede, Wengonguï ingampa, ante tömengä beyë cemompa. Itota Codito nempo quëwëmö inte mönonque wïï inguipoga beyenque quëwëmö ïmompa, ante mönö tömengä ingante waa ate apënemompa. 
Tömënäni guiquënë inguipogaque ante pönëninque, Mönitö cedö beyenque quëwencemönimpa, ante pönëwënänipa. Tömënäni näni pönëwënö baï adobaï pönente baï botö, Tömënäni wedenque ceyönäni botö godömenque nanguï cedömo ïmopa, ante pönëwencedömoimpa. Ede, Nanguï botö cedö beyenque quëwenceboimpa, ante pönëwencedömoimpa. 
Ede tömënäni në ëö togëïnäni ïnänitawo. Botö ïñömö adobaï ïmopa. Tece ëñayömote önompo ëmempoque go mëönaa go adoöneque mänimpoöne ïñonte botö ïmote do ëö togënäni wegaboimpa. Tömënäni idegoidi ïnänitawo. Botö ïñömö idego wodi pëïmo ïnömo inte tömengä nänömocä Beencamïnö wodi pëïmo ïnömo ïmopa. Tömënäni ebedeoidi ïnänitawo. Botö ïñömö ebedeobo ëñagaïmo inte näwä ebedeobo ïnömo ïmopa. Tömënäni Paditeoidi ïnänitawogaa. Ede botö Paditeobo ïnömo inte Möitee wodi nänö wee angaïnö ante möni Paditeocabo wedö ante tömää ëñente cedömo ïmoï aedäni. 
Ayë tömënäni, Wengonguï beyë nanguï cecëimpa, ante apënedänitawo. Ede, Wengonguï beyë cebote, ante ede botö ïñömö doyedë Codito ingante näni pönengaincabo ïnänite ancaa togente pancete ante cegaboï aedäni. Ayë oodeoidi guiquënë, Mönitö wee angaïnö ante në ëñente cedänique në nö cedäni ïnänipa, ante änänitawo. Botö ïñömö ede mänïnonque ante cöwë cedömo inte wentamö mongënämaï ïnömo ïmopa. 
Doyedë ïñömö botö mänömaï godömenque waa cedïmo inte, Botö toquinque waa pönï cegaboimpa, ante pönëwentabopa. Ñöwo guiquënë botö waa cegaïnö ante, Önonquedö ante cegaboï, ante do ëñëmopa. 
Ayë weë, Itota Codito botö Awënë ingante adïmo inte botö tömengä ingante pönëninque tömengä tönö godömenque waa pönï quëwenceboimpa, ante botö, Wëënëñedë botö entawengaincoo botö waa againcoo ince ede ëwenguincooque impa, ante pönëmopa. Ede Codito beyë ante ceyömo botö wëënë mänincoo tömancoo ede de ba wetabopa. Ïninque, Codito ingante godömenque ëwocaceboimpa, ante nanguï cedinque botö, Wëënë botö entawengaïnö ompotacoo baï impa, ante wido cebopa. 
Ede, Ïïmaï ceedäni, ante näni wee angaïnö ante ëñente cebo incete Wengonguï ayongante botö edö cete mänïnö beyenque nö entawëmo baquïmoo. Weetë Codito mönö në nö cedongä ingante wede pönëmo inte tömengä nempo quëwëñömote Wengonguï pönö badongä ate nö cebo baceboimpa, ante nanguï cebopa. 
Mönö Codito ingante ate baï pönenceboimpa, ante cebopa. Ayë tömengä adocä nanguï tëï pïñëninque ñäni ömëmongacäimpa, ante wede pönëninque botö mänïnö tömengä në ñäni ömëmongaingä nänö tëï pïñënö baï adobaï entawenceboimpa, ante cebopa. Ayë adobaï, Tömengä caate nänö wengaï baï botö tömengä beyë wenceboimpa, ante pönëninque botö tömengä tönö godongämë caate wente baï tömengä nänö ëwocadö baï ëwocaceboimpa, ante cebopa. 
Mänömaï cedinque botö, Tömengä wente ate ñäni ömëmonte nänö quëwengaï baï botö adobaï wente ate ñäni ömëmonceboimpa, ante nanguï cebopa. 
Mänömaïnö ante apënedinque botö, Codito nänö entawënö baï do entawëmopa, ante dice apënebogaa. Picënäni baï do badinque nö cedinque oda cedämaï ïmopa, ante dice apënebogaa. Incete Itota Codito ince ede, Botö ëwocadö baï adobaï ëwocacebiimpa, ante botö ïmote do bei ongongacäimpa. Ïninque botö weetë, Tömengä waa pönï nänö ëwocadö baï adobaï ëwocaceboimpa, ante bei ongoncete ante nanguï cebopa. 
Ïñänäni ëñëedäni. Botö Codito nänö ëwocadö ante dice eyepë ëmogaa, ante webopa. Incete, Eyepë ënämaï ïmopa, ante adinque wewënämaï ïmopa. Weetë, Ïincayë ate Codito nänö ëwocadö baï edemö ëwocaceboimpa, ante cedinque botö mänïnonque ante pönëninque pogodo gote baï cöwë cebopa. 
Wengonguï do, Bitö Itota Codito nempo quëwënömi inte eyepë cedinque ëmonga ponte ëe, ante botö ïmote aa pegacäimpa. Ïninque tömengä, Pede pönömo encebiimpa, ante nänö angaincoo ante ente ëwocacete ante botö gänä cecete ante pogodo gote baï ede nanguï cebopa. 
Mönö ëmëwo picëmö badömö ïñömö tömämö adobaïnö ante pönenguënëmö ïmompa. Pancamïniya guiquënë mänömaïnö ante wïï pönëmïni adinque Wengonguï, Mïnitö ebänö nö pönenguënëmïni ïmïnii, ante pönö odömongä ate ëñencemïnimpa. 
Mönö do ëñente quëwenganca mäninganca mönö cöwë nö cete quëwengëimpa. 
Ïñänäni ëñëedäni. Botö Pabodobo ebänö ceboo, ante adinque mïnitö botö cedö baï adobaï godongämë ceedäni. Ayë, Mönitö cemöni baï mïnitö adobaï ceedäni, ante odömömöni baï pancadäniya adobaï cedäni adinque mïnitö ïñömö, Adobaï cecëimpa, ante tömënäni ïnänite cöwä aedäni. 
Mïnitö ïmïnite wante wante ïñö wante wante ïñö apënedïmo inte botö ñöwo Ca ca wedinque adodö ante ïïmaï ante godömenque apënebopa. Mönö Codito awäa wengä incete nanguï ïnäni tömengä ingante Baa äninque tömengä nänö wengaïwë ante pïinte baï cedänipa, ante awedö. 
Tömënäni näni ömëe ëwente wequinque mänömaï cedänipa. Cenguï beyenque ante pönente quëwënänipa. Wëne wëne näni cedö beyë guingo imonte wequënënäni ince tömënäni weetë guïñëñadämaï inte ede, Waa pönï cemönipa, ante nämä ince waa adänipa. Ede inguipoga beyenque ante ceïnente wedänipa. 
Mönö ïñömö mempoga ëñagaïmö inte mönö öönedë öme do ëamö ede ïmompa. Ïninque mönö Awënë Itota Codito, Quëwencemïnimpa, ante në Ængaingä ingante nanguï aïnente wedinque mönö, Tömengä eyedënö öönedë ede weë ponguingää, ante wänö cömompa. 
Tömengä ïñömö tëï pïñënongä inte tömancoo ede be tadinque ö ëninque Teiyë Awënë incecäimpa. Ïninque, Mönö quëwenguïnämaï aquïïñö ëñamompa, ante adinque tömengä tëï pïñënongä inte, Botö baö baï tëïñö mongencemïnimpa, ante badongä ëñaquïmö ïmompa. 
﻿Wengonguï botö ïmote poganta pönö wencate baï cedinque, Bitö waa apënebi ëñente beyenque pidipenteidi ëñente waa cedäni abopa, angä ëñëninque botö mïnitö beyë ante watapë tobopa. Mïnitö ïmïnite edemö waadedinque botö, Æyedënö bee tenguïmoo, ante webopa. Ïninque botö në waademïni ämo ëñëedäni. Mänïnö botö änïnö ëñente cedinque mïnitö mönö Awënë nempo quëwëninque tëï ongöedäni. 
Ñöwo Eodia, Tintique, mïna onquiyencaya ïmïnate ämo ëñëeda. Mönö Awënë nempo quëwëninque mïnatö piyënë cete adodonque ante cebäeweda, ämopa. 
Botö mönö Awënë ingantedö ante watapë apënecete ante nanguï ceyömote Codëmente tönö wadäni botö tönö ïñacabo cedänitapa. Wengonguï, Näni quëwenguinta, ante tömengä nänö yewëmongaintaa tömënäni ëmöwo dobe yewëmonte më öñompa. Tömënäni botö tönö ceyönäni ïïna onquiyëna Eodia tönö Tintique ïñömö botö tönö adobaï ïñacabo nanguï ceda ïnatapa. Ïninque bitö cöwë botö tönö guëa cedömi ïñömite bitö ïmite ämopa. Ïïna ïnate bitö waadete apënebi ëñëninque piyënë cete quëwencedaimpa. 
Ayë tömämïni ïmïnite, Mönö Awënë nempo quëwëninque watapë tote quëwëedäni, ämopa. Ede, Watapë pönï tote quëwëedäni, ante adodö ante ämo ëñëedäni. 
Mönö Awënë ede oo pönï poncecäimpa cemïnii. Ee edemö cete quëwëñömïni tömänäni waadete mïni cedönö ante edonque acedänimpa. 
Ayë, Quïëmë bace we, ante mïni wedö ante guïñente wedämaï ïedäni. Wengonguinque ingante apëneedäni. Apënedinque, Wengonguï, bitö pönö cebi ate eyepë inte quëwencemönimpa, ante quïëmë mïni ence wedö ince ante apënecemïnimpa. Ayë tömengä pönö cecä adinque mïnitö, Bitö pönö cebi waa ëmönipa, ante Wengonguï ingante weetë waa ate pönente apëneedäni. 
Ayë, Wengonguï piyënë cedinque pönö aacä beyë mïnitö Itota Codito nempo quëwëninque piyënë cedinque mïmönë wedämaï inte nö pönëninque quëwencemïnimpa. Ede mönö, Æbämë cete Wengonguï pönö piyënë cete aacää, ante mönö waocabo ëñënämaï ïmö incete tömengä cöwë godömenque aacä ate wedämaï inte quëwëmompa. 
Ïñänäni ëñëedäni. Mïnitö ebänö ante pönëë conguënëmïni ïmïnipa, ante yewëmöninque botö ñöwo ëmëwo pönï yewëmömoï aedäni. Näwangä näni apënedö ante pönëë cöedäni. Æbänö waa cequïï, ebänö nö cequïï, ante pönëë cöedäni. Quïënö nö ï, ante mänïnö ante pönëë cöedäni. Mönö ebänö waadete pönenguïï, ante pönëninque mönö waa adoncoo ante adobaï pönëë cöedäni. Wadäni waa näni cedïnö ante pönëë cöedäni. Mänömaï cedäni ate wadäni waa adänitawo. Ïninque tömënäni näni waa adïnö ante mïnitö mänïnö ante pönëë cöedäni. Ïninque, Quïëmë waa pönï ï, ante adinque mänïnonque ante pönëë cöedäni. 
Botö odömonte apënebo ëñëmïnitawo. Ïninque botö pönö apënebo ëñëninque mïni ëñënïnö baï tömänö ante ede ceedäni. Botö pede pönömo ëmïnitawo. Ïninque botö pede pönömo mïni ënïnö ince ee mäedäni. Botö entawënö ante, Æbänö entawëmoo, ante edonque amïnitawo. Ïninque botö entawënö mïni adïnö baï mïnitö adobaï entawëninque ede waa ceedäni. Mänömaï cemïni adinque Wengonguï në gänë pönënongä inte mïnitö tönö godongämë quëwëninque pönö cecä ate mïnitö weetë gänë pönëmïni bacemïnimpa. 
Botö wedö ante mïnitö doyedë pönö cedïmïni inte ñöwo weetë tece pönente wedinque weetë pönö cemïni ëninque botö, Mönö Awënë beyenque pönö cemïnipa, ante adinque nanguï waa tobopa. Ede botö wedö ante cöwë waadete pönëmïni incete mïnitö da pönonce ceyömïnite wee cete ï eiquedö da pönonguïmïnii. 
Incete mänömaï apënedinque botö wïï enguënëmo inte apënetabopa. Ede wedenque ëabo ince nanguï ëabo ince quïëmë ëabo ince botö, Æbänö quëwenguïï, ante do ëñëmo inte ede piyënë cete wedämaï cöwë quëwëmopa. 
Ömepobo wedïmo inte botö, Ömaadäni ebänö quëwënänii, ante do ëñëmopa. Adobaï nanguï ëate quëwënïmo inte botö, Nanguï ëadäni ebänö quëwënänii, ante do ëñëmopa. Ede tömo cëmo ince, gëwente webo ince, nanguï ëabo ince, ömepobo ince mänïnö tömänö ante wegaïmo inte botö mänömaï ingaïmo beyenque ëñente batabopa. Ïninque eyömömë quëwëmo ince quïëmë baï quëwëmo ince piyënë cete wedämaï quëwëmopa. 
Ede quïëmë beyë webo ince mönö Codito pönö cecä ate botö weetë ede eyepë entawëninque tömää ede cebopa. 
Incete botö ömepobo inte weyömote mïnitö pönö cemïni waa entabopa. 
Ayë adobaï mönö Codito ingantedö ante watapë möni apënedö ante tece ëñëmïni ate botö Mäatedöniabe ïinque apënedinque wade goyömote wadäni Codito ingante näni godongämë pönencabo pönönämaï ïñönänite mïnitö adomïnique da pönömïni entabopa, ante mïnitö pidipenteidi do ëñëmïnipa. 
Ede, Tetadönica näni quëwëñömö quëwëninque Pabodo ömepocä bacampa, ante tededäni ëñente wedinque mïnitö wïï adopoque weetë weetë da pönömïni entabopa. 
Botö dice botö ence wedö ante apënetabopa. Weetë, Pidipenteidi wadäni ïnänite në godönäni ïnänipa, ante adinque Wengonguï weetë mïnitö ïmïnite godömenque pönongä encemïnimpa, ante apënetabopa. 
Ïninque botö ïñömö idewaa entabopa. Botö enguënënö ëninque godömenque nanguï ente ëabopa. Ede, Pabodo quï, ante mïni da pönönincoo Epapododito weetë botö ïmote pede pönongä ëninque botö eyepë pönï ëate quëwëmopa. Mïnitö, Wengonguï quï, ante oguï waquï baï pönö iya tante baï cedinque, Pabodo quï, ante da pönömïni adinque, Waa pönï pönömïnipa, ante Wengonguï ince waa acampa. 
Botö Wengonguï ñäö baï entawëninque tëï ëmongä ïnongä inte tömengä nänö ëadoncoo ïñömö ede bacoo pönï ongompa. Ïninque, Mïnitö enguënëmïni ïmïnipa, ante adinque tömengä Itota Codito beyenque cedinque eyepë pönï ede da pönongä encemïnimpa. 
Mönö Wengonguï mönö Mempo ïñongante, Bitö waëmö pönï ïnömi ïmipa, ante mönö cöwë watapë apënecëimpa. Ede ñöwopämo ince mïïmämo ince mönö cöwë mänömaï apënecëimpa. Mänömaï impa, äninque botö, Amëë, ämopa. 
Wengonguï quïnäni Itota Codito nempo quëwënönäni ïñönänite mïnitö, Waa quëwencemïnimpa, ante botö beyë ancemïnimpa. Ayë botö tönö godongämë ongönäni ince, Mïnitö ebänö quëwëmïnii, ante wedänipa. 
Ede Teiyë Awënë Tetedo oncönë quëwënäni tönö wadäni Odömä ïñömö wayömö quëwënäni tönö Wengonguï quïnäni ince tömänäni adobaï mïnitö ïmïnite, Waa quëwencemïnimpa, änänipa. 
Mönö Awënë Itota Codito mïnitö ïmïnite waadete pönö cececäimpa, ämopa. Mäninque ante yewëmömopa.
﻿Wengonguï angä ëñëninque Itota Codito botö ïmote da godongä gogaïmo inte botö Pabodobo ïnömo inte yewëmömopa. Mönö tönïñacä Tïmoteo tönö guëa tedete ate botö, Acemïnimpa, ante yewëmömopa. 
Mönitö tönïñamïni ëñëedäni. Codota ïñömö quëwëninque Wengonguï quïmïni inte mïnitö mönö Codito nempo quëwëninque edemö cete pönëmïni ïñömïnite botö ïïmaï ante yewëmömopa. Mönö Mempo Wengonguï tönö mönö Awënë Itota Codito waadete pönö ceda ente entawëninque mïnitö gänë pönëninque watapë quëwencemïnimpa, ämopa. 
Mönö Awënë Itota Codito Wempocä ïñongante mönitö mïnitö beyë ante apënedinque Wengonguï ingante waa ate pönente apënemönipa. 
Ede, Mïnitö Itota Codito ingante wede pönëmïni ïmïnipa, ante do ëñëmönipa. Ayë, Wengonguï quïnäni ïnänite tömänäni ïnänite mïnitö waadete pönëmïnipa, ante mönitö do ëñëmönipa. 
Ede, Öönedë eidinque mïnitö watapë quëwenguinque impa, ante ede Codito do badongampa. Mänömaïnö ante, Näwangä impa, ante watapë mïni ëñënö ante mïnitö godömenque wede pönëmïni badinque godongämë waadete pönëmïni ïmïnipa. Ïninque, Mïnitö mänömaï ïmïnipa, ante adinque mönitö weetë Wengonguï ingante waa ate pönëninque apënemönipa. 
Doyedë mïnitö weca ponte apënedinque mönitö, Mönö Codito ingantedö ante watapë apënemöni ëñëninque mïnitö, Wengonguï näwangä waadete pönö cecampa, ante do ëñëmïnitapa. Mänömaïnö ante mïni ëñënïöne ince mïnitö waincawë nanguï incawë baï tece badinque ñöwo ganca nanguï apënemïni ëñëninque wadäni mïnitö weca në pönënäni teiyënäni badänipa. Ayë teiyënäni badäni baï mönö pönencabo adobaï tömämeca teiyëmö pönï bamompa. 
Epapada möni në waadedongä ince, Codito waa pönï nänö pönö cegaïnö ante do odömonte apënecä ëñëmïnitapa. Tömengä ïñömö Itota Codito beyë në cecä ïnongä inte mönö ïmönite pönëninque edemö cecä ingampa. 
Ayë mönitö ïmönite apënedinque tömengä, Codotenteidi ïñömö Wengonguï Önöwoca nempo quëwëninque në waadete pönënäni ïnänipa, ante do apënecä ëñentamönipa. 
Mänömaï beyë mönitö, Mïnitö ebänö ïmïnii, ante tece ëñëninque mïnitö beyë ante Wengonguï ingante apënedinque ñimpo cedämaï inte cöwë apënemönipa. Ede, Wengonguï ebänö angää, ante mïnitö ëñente ëwocacemïnimpa, ante mönitö, Wengonguï ëñëmi. Bitö ëñënö ante apënebi ëñente ëwocadinque Codotenteidi weetë, Æbänö waa cete quëwenguïï, ante ëñencedänimpa, ante apënemönipa. 
Wengonguï apënecä ëñëninque mïnitö, Mönö Awënë tocecäimpa, ante cedinque tömengä nänö waa cedö baï mïnitö adobaï waa pönï cecemïnimpa, ante apënemönipa. Ayë Wengonguï ingante mïnitö doyedë ëme ate baï ëme pönënïmïni inte ñöwo weetë edemö ate baï edemö pönencemïnimpa. Ayë waa incawë baï mïnitö adobaï bate cedinque nö mïni waa cequënënonque cecemïnimpa, ante apënemönipa. 
Wengonguï ñäö ëmöninque të pïñënongä inte pönö cecä ate mïnitö ede tömengä nänö tëï pïñënö baï adobaï tëï pïñëmïni ëwocacemïnimpa, ante apënemönipa. Ayë, Tömengä mänömaï pönö cecä ente ëwocamïni inte mïnitö wenteye badämaï inte ee cedinque piyënë cete ee cecemïnimpa, ante ämönipa. Ayë watapë todinque, 
mïnitö mönö Mempo ingante waa ate pönëninque apënecemïnimpa, ante mönitö Wengonguï ingante apënemönipa. Ede Wengonguï quïmöni ïmöni baï tömengä mïnitö ïmïnite pönö badongä ate mïnitö tömengä quïmïni do bamïnipa. Ïninque mïnitö tömengä ñäö ëmömämodë mönitö tönö godongämë pöñömïnite tömengä nanguï pönï pönongä ëninque mïnitö mönitö tönö godongämë në ëamïni incemïnimpa. 
Ede në wëmö ënempodongä nempo wewëñömonte Wengonguï weetë mönö ïmonte gä pe empote ö ëninque, Botö Wengä botö në Waadedongä ïñömö në Awënë Odeye ïñongante mïnitö tömengä nempo quëwencemïnimpa, ante mämongä pongamöimpa. 
Tömengä Wengä nämä wepë petë petë weë beyenque mönö wëne wëne cegaïnö ante Wengonguï pönö ñimpo cecä ëninque mönö abe tawente baï quëwëmompa. 
Mönö adämaï ingaingä Wengonguï ebänö ëmongää, ante adämaï ïñömonte Wengonguï Wengä ïñömö Mempocä baï në ëmongä inte mönö weca pöninque, Mempocä ebänö ëmongää, ante do odömongacäimpa. Wëënëñedë Wengonguï nänö badönämaï ingäñedë adocä ince Bamoncadengä baï ïnongä inte do quëwengacäimpa. 
Ïninque Mempocä pönö angä ëñëninque tömengä Wengä ince tömancoo ede badongacäimpa. Mönö në adincoo ince mönö adämaï incoo awëmö ongoncoo ince adocä tömancoo badongacäimpa. Awënëidi ince në änäni ince, awënëidi näni ënempodö ince në tëï pïñënäni ince, öönedë owodönäni ince inguipoga quëwënönäni ince mänïnäni ede tömänäni ïnänite Mempocä pönö angä ëñëninque Wengonguï Wengä ïñömö badongacäimpa. Badöñongante Wempocä, Bitö quï bacëimpa, angä Ao ante badongacäimpa. 
Adocä Wengonguï Wengä ince Tänocä quëwengaingä ingampa. Tömengä pönö angä beyenque tömengä nänö badongaincoo ïñömö adoyömö pönente baï cedinque tömengä nempo godongämë gongente cegompa. 
Ayë tömengä në Önoncamö baï në angä ïñongante mönö tömengä ingante mönö godongämë pönencabo weetë tömengä tönö adoyonque baï ïnömö ïmompa. Adocä tömengä nänö Teiyë Awënë baquinque në badongaingä ïnongä inte tänocä pönï ingacäimpa. Ayë ëmonga pönï nänö ongonguinque tömengä wente ate tänocä në ñäni ömëmongaingä ïnongä ingampa. 
Ede, Botö entawënö ince botö Wengä tömänö entawencecäimpa, ante pönö cedinque Mempocä ïñömö nanguï togacäimpa. 
Ayë tömengä Wengä wepë awäa gowete wedinque wengä beyenque Wengonguï mönö tömämö beyë pönö cedinque piyënë cegacäimpa. Tömengä Wengä tönö mänömaï pönö cecä beyenque mönö inguipoga tömäo quëwëmö tönö öönedë tömäo quëwënäni tönö tömengä ingante Ao äninque tömengä tönö godongämë piyënë cete quëwëmö adinque Wengonguï ïñömö nanguï togacäimpa. 
Ayë mïnitö guiquënë Wengonguï ingante näwë pämente gogaïmïni inte wïwa cedïmïni inte ocaidë në pïinte bagaïmïni ïñömïnite, 
Wengonguï weetë, Adocä Codito tömengä baö ëwënente wengä beyenque mïnitö botö quïmïni badinque botö ayömo teiyë waëmö entawencemïnimpa, ante cecampa. Ïninque tömengä ñä mënongacä ate mïnitö tömengä ayongä wentamö mongënämaï ïmïni adinque, Wëne wëne cebitapa, ante edö cete pïinte anguïï. 
Ede mïnitö tëï mënonte baï ongöninque do mïni wede pönënonque ante cöwë godömenque pönëmïni ïninque tömengä weca ponte ongömaïmïnipa. Mönitö mönö Codito ingantedö ante mönö pönënö beyë mönö watapë bacëimpa, ante apënemöni ëñëmïnitawo. Mänïne ante ñimpo cedämaï ïmïni inte mïnitö tömengä weca cöwë ongömaïmïnipa. Mänïne mïni ëñënïne ante mönitö ñöwo inguipoga tömäo quëwënäni ïnänite apënemöni ëñënänipa. Mänïne beyenque ante botö Pabodobo në cebo batabopa. 
Mïnitö beyë nanguï cedinque nantate wedïmo incete botö nanguï tobopa. Ayë Codito beyë ante godömenque wequënëmö inte botö tömengä tönö guëa baonque nantate webopa. Codito mönö Önoncamö baï në angä ïñongante mönö tömengä ingante mönö godongämë pönencabo ïñömö tömengä tönö adoyonque baï ïmompa. Botö ïñömö ede mönö cabo beyenque caate webopa. 
Ayë, Codito ingante në pönënäni beyë bitö në cebi badinque botö angaïne ante adodö adodö ante tömänö ante edonque pönï apënebi ëñencedänimpa, ante Wengonguï angä ëñëninque botö mïnitö beyë në cequënëmo do bagaboimpa. 
Mänïne Wengonguï nänö angaïne ante wantepiyë wë wodonte baï ïñonte mönö mëmëidi cöwë ëñënämaï ingadänimpa. Ñöwo guiquënë Wengonguï tömengä quïmö ïñömonte mänïne ante edonque pönï odömonte apënecä ëñëmompa. 
Ïninque mönitö ïmönite äninque, Waa pönï botö angaïne ante mïni waocabo wëënëñedë mïni ëñënämaï ingaïne ante mïnitö ñöwo tece ëñëmïni inte oodeoidi ïnämaï ïnäni ïnänite odömonte apënemïni ëñencedänimpa, ante Wengonguï cecampa. Mänömaï beyë mänïne ante apënemöni ëñëninque mïni waa pönï ñäö baï entawenguinque ëñencemïnimpa. Ede, Mïnitö mönö Codito ingante ëwocadinque mïni ñäö ëmämodë eiyömïni watapë bacëimpa, ante mönö pönënö ante mänïneque impa. 
Mönö Codito tömengä nänö ëñënö ante entawëninque mönitö adocä ingante mönö Codito ingante ante apënemönipa. Tömengä nempo quëwëninque mïnitö picënäni baï në ëñëmïni bayömïnite Wengonguï mïnitö ïmïnite waa acecäimpa, ante mönitö tömänäni ïnänite waadete odömonte apënemönipa. Ayë, Ëñenguënë quëwëedäni, ante tömänäni ïnänite wee ante apënemönipa. 
Mönö Codito nänö tëï pïñënö pönongä ente entawëninque botö, Në ëñëmïni bacemïnimpa, ante cedinque tëï pe pagente cöwë nanguï cebo ïmopa. 
﻿Botö mïnitö beyë nanguï cedinque Daoditea ïñömö quëwënäni beyë adobaï nanguï cebo aedäni. Ayë wadäni botö awinca adämaï ïnäni beyë adobaï tëï pe pagente cedinque nanguï cebopa, ante apënebo ëñëedäni. 
Botö, Tömänäni wewënämaï inte wampo pönëninque godongämë waadete pönëninque adocabodäni baï bacedänimpa, ante edemö cebopa. Ede, Mänömaï badinque tömënäni Codito nänö ëñënö edemö pönï näni entawenguinque impa, ante pönëninque cebopa. Ayë, Mänömaï badinque tömënäni Wengonguï nänö në wë wodongaingä ingante Codito ingante edonque acedänimpa, ante botö mänömaï beyë ante edemö pönï odömonte apënebopa. 
Ede, Æbänö ï, ante, Æbänö waa cequïï, ante Wengonguinque nänö nö pönënö ince mönö Codito mänïnö tömänö ante ëñëninque waëmö pönï incoo baï wë wodonte mante baï entawengampa. 
Mänömaïnö ante apënedinque botö, Mïnitö oda cedämaï incemïnimpa, ante yewëmonte apënebopa. Ede wadäni waa pönï tededäni ince babe wapiticë odömoncete ante tededäni ïnäni adinque ëñënämaï ïedäni, ante wee ämopa. 
Ede wayömö quëwëmo ince mïnitö weca owote baï botö önöwoca pönëmopa. Ïninque botö ayömo mïnitö mönö Codito ingante wede pönente tëï pïñente ongöninque ïñacabo cedinque töingä pönï cemïnipa, ante pönëmopa. Mänömaï ïmïnipa, ante ate baï adinque botö nanguï tobopa. 
Mänömaï beyë botö ïïmaï ämopa. Mïnitö Itota Codito ingante mönö Awënë ingante Ao ante do ëmïnitawo. Ïninque tömengä ingante do Ao ante ënïmïni inte mïnitö ñöwo adobaï tömengä ingante cöwë Ao ante tömengä nempo quëwëedäni. 
Mïnitö waomïni ince awë tëïmöwë edemö guiwate pewë baï Codito nempo quëwëninque cöwë godömenque picëmïni bacemïnimpa. Ayë mönitö odömonte apënemöni mïni ëñënö baï cedinque godömenque wede pönëninque tëï pïñente ongöedäni. Ayë Wengonguï ingante waa ate pönëninque watapë apëneedäni. 
Wadäni mä pönente önonquedö ante apënedäni ëñente wedinque mïnitö, Mönö ïmonte ö encete ante babe apënedänipa, äninque wee ceedäni. Ede tömënäni dice Codito nänö odömonte apënegaïnö ante apënedäniyaa. Weetë waodänique näni odömonte apënegaïnonque ante Ao äninque tömënäni inguipogaque ante në pönënäni näni pönënö baïnonque ante cedänipa töö. 
Ede Wengonguï tömengä nänö entawënoncoo ince mönö Codito Waocä në ëñagaingä ïnongä inte mänincoo tömancoo entawëninque nämä baonga ëñacampa. 
Öönedë awënëidi ince inguipoga awënëidi ince nanguï ïnäni ïñönäni mönö Codito adocanque Ñënengä pönï ïnongä inte Teiyë Awënë ïnongä ingampa. Incete tömengä nempo quëwëmïni inte mïnitö tömengä nänö entawënö ince edemö entawëmïnipa. 
Ïninque tömengä nempo quëwëninque mïnitö wao önompoca ëö togënämaï ïmïni incete mönö Codito ïñömö ëö togente baï cedinque mïnitö baonque ante mïni wïwa cegaïnö ante wido cecä ate mïnitö teiyë waëmö entawente quëwëmïnipa. 
Wengonguï në tëï pïñënongä inte Itota ingante angä ñäni ömëmongacäimpa, ante wede pönëmïni inte mïnitö, Itota tönö godongämë näñe wente baï ïmompa, ante epënë guiimïnitapa. Ayë adobaï adocä në tëï pïñënongä ingante wede pönëninque mïnitö epënë guiidinque Itota tönö ñäni ömëmonte godongämë tao gongente quëwëmïnipa. 
Doyedë ëñënämaï cedinque do wenguënëmïni ingaïmïni inte mïnitö inguipogaque ante mïni ceïnëwënö ante ee mongëñömïnite Wengonguï angä ate mïnitö Itota tönö ñäni ömëmonte quëwengamïnimpa. Ede wëne wëne mïni cegaïnö ante adinque Wengonguï pönö ñimpo cecä quëwëmïnipa. 
Mïnitö pante wequinque ëñënämaï cemïnipa, ante Wengonguï wade wade ante wee angä ëñëninque dodäni adodö adodö ante yewëmönäni ate wegamöimpa. Mänömaï mönö ïmonte ancaa wee änäni wemö adinque Codito ïñömö mänïnecoo mönö wegaïnecoo ante wëä godonte baï cecä ate de batimpa. Ede awë timpodäni wëninque Itota Codito mänïnö ante do teëmente mongë mäo wido cegacäimpa. 
Ayë mänïwäa wëninque adocä tëï ëmongä inte wëneidi awënëidi tönö në änäni näni wënonguënencacoo gä pe empote ö ëninque tömengä, Wënoncaincoo nëëmïnipa wënonguïmïnii, ante baï wadäni ayönänite badete tote baï cegacäimpa. 
Mönö ee aquënënö ince bitö quïmë cëmii, Quïmë bebii, ante pönö apente pïinte änänitawo. Wengonguï beyë ante ëëmë cecëimpa, ante apente ance pïïnänitawo. Wacä mämö ï ate becëimpa, ante wee änänitawo. Guëmanguïöne ince quïmë cebii, ante mïnitö ïmïnite apente pance cedänitawo. Ede ecämenque mänömaïnö ante apente ance ceyönänite mïnitö weetë, Tömënäni näni wee änïnö ante Codito wëä godonte baï cegacäimpa, ante pönëninque guïñente wedämaï incemïnimpa. 
Cenguï cente baï bequï bete baï mönö önöwoca beyë Codito ince mönö guëmanguïmämo baï ïnongä ingampa. Ïninque Codito ingante ente entawëninque mönö ebänö cente baï guëmante baï quëwenguïï, ante odömoncete ante cedinque dodäni ïñömö öwocodenganque odömonte baï cedinque wee angadänimpa. Mänömaï beyenque tömënäni, Ïïmaï cëedäni, Ïïmaï beedäni, Ïïmaï guëmäedäni, ante wee angadänimpa. 
Pancadäniya mä pönëninque, Önömonque baï ïnömö inte mönö anquedoidi ïnänite waa adinque waa cecëimpa, ante babe ante wee änewënänipa. Ayë mönitö änö baï cedämaï ïninque ede mïnitö ente entawënö ënämaï inte webaïmïnipa, ante änewëñönäni mïnitö weetë guïñente wedämaï ïedäni. Ede, Mönitö ate baï do adïmöni inte ämöni ëñëedäni, ante tömënäni Codito Önöwoca ingante ëwocadämaï ïnäni inte mä pönëninque änewënänipa. Ede, Nämäneque ante pönëninque tömënäni, Mönitö adomönique waa cemöni ïmönipa, ante nämä waa adänipa. 
Mönö ocai encamö inte cenguï cëninque mönö baonga wepëmë tömäo gogadinque pemompa. Ayë adobaï mönö ocai encadinque oguëmë tönö baö beyë cöñe pö cöñe pö cemompa. Mönö pönencabo adobaï Codito tönö adoyonque baï ïñömonte tömengä Önoncamö baï ïnongä inte në angä ingampa. Mönö mänömaï ïmö incete tömënäni weetë në Önoncamö baï ïnongä ingante Baa äninque nämä wido tote weëïñö baï ede wade godänipa. Ïninque weëïñö baï ïnäni ince mïnitö ïmïnite wee änäni apa quëwëmïnii. 
Wëënëñedë inguipogaque ante näni wee angaïnö ante në ëñengaïmïni incete ñöwo weetë Codito tönö godongämë wënïmïni inte mïnitö wente baï ïmïni inte mänïne ante edö cete ëñenguïmïnii. Inguipogaque quëwëmïni ïmïnipa diyë mänïne ante ëñente cequënëmïni inguïmïnii. 
“Gampodämaï, Yede bedämaï, Bei ongönämaï,” ante tömënäni näni wee änewënö ante quïnante ëñente cemïnii. 
Ïñempa waodänique ede, Gampodämaï, ante näni änoncoo ïñömö tece ente ceyömïni ede dobe wote ba apa ëñëwëmïnii. Inguipogaque quëwënäni näni änewengaïnö ante ëñëninque tömënäni wee änänipa. Dodäni näni odömonte apënegaïnö ante ëñëninque wee änänipa. 
Tömënäni, Önömonque baï ïnömö inte mönö anquedoidi ïnänite waa adinque waa cecëimpa, ante wee änewënänipa. Ayë mä pönëninque, Cedämaï, Cedämaï, ante nämä baö ince pänänipa. Ïïnäni ocai encadönäni inte wee änänipa, ante pönëninque wadäni ede weetë oda cedänipa. Ïñempa, Cedämaï, Cedämaï, ante näni wee änewënö wïï eyepë ï ïninque në ëñënäni inguipogaque näni ceïnëwënö ante godömenque wïwa cedänipa, ante ämo ëñëmaïmïnipa. 
﻿Ïninque mönö Codito në ñäni ömëmongaingä tönö në ñäni ömëmongaïmïni inte mïnitö ëmonga ongoncoo ede ëïnente pönëedäni. Codito ñöwo Mempo Wengonguï tömëmengä ïnö ei të contate ongongampa, ante pönëninque ede mïnitö, Æ̈monga pönï në quëwengä tömengä nänö entawënö baï adobaï entawengëimpa, ante ëïnente wedinque quëwëedäni. 
Inguipogaque mönö quëwëmämo ante ede wedämaï inte weetë ëmonga mönö quëwenguïnö ante cöwë pönente quëwëedäni. 
Ede do wente baï ingaïmïni inte mïnitö ñöwo Codito tönö Wengonguï nempo awëmö quëwëñömïnite mïnitö quëwenguïnö ante wïï edonque acëimpa. 
Mönö Codito mïnitö quëwenguïnö ante në pönongaingä inte ponte a ongöñongä mänïñedë tömengä ñäö entawëninque nänö tëï ëmömämodë mïnitö adobaï tömengä tönö a ongömïni acëimpa. 
Mänömaï impa, ante wedinque mïnitö inguipogaque ante mïni ceïnëwënö ante wënonte baï ëmëwo wido ceedäni. Nänöogengä ïnämaï ïñongante godö mönämaï ee aedäni. Wïwa mïni pönëwënö ante ëmëwo wido ceedäni. Wacä ingante mïni toïnente wedö ante ëmëwo wido ceedäni. Wïwa mïni ceïnëwënö ante ëmëwo wido cedinque ee ate quëwëedäni. Mïni mäincooque ante ëïnëwënö ante ëmëwo wido cete ñimpo ceedäni. Ede mäincoo ante ëïnente në wecä ïñömö tömengä, Mäincoo ince botö wengonguï impa, ante baï wecä apa cemïnii. 
Në ëñënämaï cedäni inguipogaque näni ceïnëwënonque ante ceyönänite Wengonguï nänö pïinguïmämo oo ponguïnö anguënë. 
Mïnitö ince doyedë inguipogaque ante quëwëninque adobaï mïni ceïnëwënonque ante cegaïmïni ïmïnipa. 
Ñöwo guiquënë enguï badämaï ïedäni. Äïmïni badämaï ïedäni. Pïinte cedämaï ïedäni. Babe godö wëne wëne änewënämaï ïedäni. Wïwa apënedämaï ïedäni. Weetë, Idewaa wëne wëne cete awedö, ante mänïnö tömänö ñimpo cete ee aedäni. 
Wëënëñedë mïni entawengaïmämo ante wido cedinque mänïñedë mïni cegaïnö ante adobaï në wido cedïmïni inte ñöwo ïñömö ede wacä ingä wacä ingä babe wapiticë apënedämaï ïedäni. 
Weetë mïïmïni ede quëwencemïnimpa, ante Wengonguï do pönö badongä entawëmïnipa. Ayë mänïnö ante në Badongaingä ïñömö cöwë pönö odömonte apënecä ëñëninque mïnitö mïïmïni quëwëmïni inte tömengä nänö entawënö baï godömenque godömenque adobaï entawëmïni bamïnipa. 
Mönö Codito nempo adoyömö pönï ïnömö inte mönö guidiegoidi ince oodeoidi ince adomö ïnömö ïmompa. Në ëö togëïnäni ince bagäadäni ince adomö ïnömö ïmompa. Waodäni ince cowodëidi ince adomö ïnömö ïmompa. Wacä beyenque në cete quëwënäni ince abe tawente ee gote baï nämä beyenque në cemöni ince mönö tömämö adomö pönï ïnömö ïmompa. Ede mönö tömämö Codito adocanque nempo quëwëninque tömengä adocanque ingante në ëwocamö ïmompa. 
Wengonguï, Mïnitö botö quïmïni badinque teiyë waëmö bacemïnimpa, ante mïnitö ïmïnite waadete pönëninque do apente engacäimpa. Ïninque tömengä nänö në apente engaïmïni inte mïnitö wadäni ïnänite waadete pönente godö waa ceedäni. Nämä önömoque baï ïmopa, ante pönëedäni. Wadäni ïnänite edemö ceedäni. Æiquedö waa cequïnänii, ante wedämaï inte piyënë cete quëwëedäni. 
Ayë wacä nänö ceïnënö ante cecä adinque mïnitö pïïnämaï ee amïni cecäedäni. Wacä adobaï mïnitö ïmïnite wïwa cecä ate wedinque mïnitö godö ñimpo cemïni quëwencecäimpa. Ede mönö ïmonte mönö Awënë nänö ñimpo cegaï baï mïnitö adobaï pïïnämaï inte godö ñimpo ceedäni. 
Ayë, Adocabomö mönö baquinque mönö waadete pönengëimpa, ante pönëninque mïnitö täno wadäni ïnänite waadete pönëninque ayë tömënäni ïnänite mïni godömenque cequënënö ante ceedäni. 
Mïnitö adocabomïni badinque piyënë cete quëwencemïnimpa, ante Wengonguï mïnitö ïmïnite aa pegacäimpa cemïnii. Mönö Awënë Codito nänö piyënë cedö pönongä ëninque mïnitö piyënë cete quëwëedäni. Ayë Wengonguï ingante cöwë waa ate pönente quëwëedäni. 
Mönö Codito nänö apënegaïnö ante ëñëninque mïnitö edemö entawëninque nanguï ëñente baedäni. Ïninque nanguï ëñëmïni badinque mïni cabo ince wacä ingä wacä ingä godongämë odömonte apëneedäni. Ayë nanguï ëñëmïni inte mïnitö wacä ingä wacä ingä waadete pönëninque, Ïïmaï cecëimpa, ante apëneedäni. Ayë dodäni Wengonguï ingante waa adinque ämotamïni ante näni yewëmongainta adinque mïnitö weetë adodö tee empote äedäni. Ayë Itota Codito nänö cegaïnö ante pönëninque ämotamïni äedäni. Ayë adobaï Wengonguï Önöwoca pönö apënecä ëñente ëwocadinque mïnitö ämotamïni ante adodö tee empote äedäni. Mänömaï ämotamïni äninque Wengonguï ingante cöwë waa ate pönëninque äedäni. 
Ayë ebämenque ante apënemïni ince ebämenque cemïni ince mïnitö, Mönö Awënë Itota ëmöwo beyë impa, ante tömää ceedäni. Ayë tömengä pönö cecä beyenque mïnitö eyepë inte Mempo Wengonguï weca pöninque tömengä ingante waa ate pönëninque apëneedäni. 
Onquiyëmïni ëñëedäni. Mönö Awënë nempo quëwëninque mönö ëñente cecëimpa, ante wedinque mïnitö nänöogënäni ïnänite Ao ante ëñente ceedäni. 
Onguïñëmïni ëñëedäni. Mïnitö nänöogënäni ïnänite edemö waadete pönëninque tömënäni ïnänite pïinte cedämaï ïedäni. 
Wëñëmïni ëñëedäni. Mïnitö mempoidi ïnänite edemö ëñente ceedäni. Ede mänömaï cemïni adinque mönö Awënë, Waa pönï cebi abopa, ancecäimpa. 
Wempomïni ëñëedäni. Mïnitö, Ancaa ämo baï botö wëñengä enguï badinque guingo imonte wequënengä, ante pönente wedinque weetë wëñënäni ïnänite nanguï änämaï inte waadete pönö ceedäni. 
Wacä nänö në ö ënïmïni inte tömengä beyenque në cete quëwëmïni ïñömö ëñëedäni. Mïnitö ïmïnite në ö engaingä ingante në cemïni inte mïnitö tömengä nänö ä baï tömää ëñente ceedäni. Ede, Awënë Wengonguï ince botö ïmote cöwë acampa diyë, ante guïñente wedinque mïnitö ïmïnite në ö engaingä nänö ayedë ince tömengä nänö adämaï ïñedë ince cöwë ëñente ceedäni. Waodänique botö ïmote waa acedänimpa, ante pönënämaï inte mïnitö nö pönëninque cöwë ëñente ceedäni. 
Æbämenque cedinque mïnitö, Wïï waocä beyenque ante cedinque botö Wengonguï Awënë beyenque ante ceceboimpa, ante pönëninque tëï ëwocadinque ee ceedäni. 
Mönö Awënë ïñömö tömengä do nänö angaïnö baï cedinque mïnitö cegaïnö beyë ante eyepë pönï pönongä encemïnimpa. Mänömaïnö ante pönente ceedäni. Ede, Mönö Awënë Codito ingante adocanque ingante në cemïni ïmïnipa, ante ämo ëñëmaïmïnipa. 
Në wëne wëne cecä guiquënë tömengä nänö wëne wëne cegainganca eyepë encecäimpa. Ede Wengonguï ïñömö wacä ingante wadö wacä ingante wadö ate pönënämaï inte tömämö ïmonte apente äninque pönö nö pönï paga cececäimpa. 
﻿Awënëidi ëñëedäni. Mïnitö waocä ingante në ö ënïmïni inte ëñëedäni ämopa. Ede mïnitö Awënëidi ïmïni baï mïnitö ïmïnite në Ængaingä ince adobaï mïnitö Awënë ïnongä inte öönedë quëwengampa cemïnii. Mïnitö beyenque cete në quëwënäni ïnänite mïnitö nöingä cedinque tömënäni näni enguënënö ante adinque eyepë pede godömïni encedänimpa. 
Wengonguï ingante cöwë apënedinque, Tömengä ebänö cecää, ante cöwä adinque tömengä ingante waa ate pönëninque apëneedäni. 
Codito ebänö cecää, ante dodäni näni ëñënämaï ingaïne ince botö mänïne ante do ëñënïmo inte apënebo beyenque botö ïmote tee mönedäni webopa. Incete mönitö mänïne ante apëneyömöni mïnitö weetë mönitö beyë ante Wengonguï ingante apënedinque ïïmaï ante apëneedäni ämopa. Wengonguï ëñëmi. Bitö wi ënete baï cebi ate Pabodoidi näni apënede wadäni mïmönë guiicëimpa, ante apëneedäni. 
Codito ebänö cecää, ante botö edonque apënequënëmo ïmopa. Ïninque mïnitö botö beyë ante apënedinque, Pabodo edonque apënececäimpa, ante Wengonguï ingante apëneedäni ämopa. 
Wadäni ïnänite bee tëninque mïnitö ocai encamïni inte ëñente ceedäni. Pönënämaï ïnäni do ëñencedänimpa, ante waa apënete ceedäni. 
Ayë Wengonguï waadete pönö apënecä ëñëninque mïnitö adobaï wadäni ïnänite waadete pönö apënedinque waa pönï apëneedäni. Wadäni, Æbänö ïï, ante ëñencete ante weyönänite mïnitö weetë nö pönï ëñëmïni inte nöingä apënemïni ëñencedänimpa. 
Botö Pabodobo ebänö quëwëmoo, ante në ëñëningä inte Tiquico ñöwo mïnitö weca pöninque mänïnö ante apënecä ëñencemïnimpa. Tömengä mönö tönïñacä baï ïñongante mönitö tömengä ingante waa waadete pönëmönipa. Tömengä mönö Awënë nempo quëwëninque mönitö tönö godongämë cecä ïnongä inte mönö pönencabo tömämö ïmonte pönëninque mönö beyë cöwë edemö cecä ingampa. 
Mïnitö, Pabodoidi ebänö quëwënänii, ante ëñencete ante wemïnitawo. Ede, Tiquico mänïnö ante apënedinque mïnitö ïmïnite edemö apënecä ëñëninque mïnitö wampo pönencemïnimpa, ante cedinque botö ñöwo tömengä ingante mïnitö weca da godömo pongä aedäni. 
Tiquico goyongä tömengä tönö Önetïmo mïni cabo në ïnongä ince guëa gocecäimpa. Önetïmo cöwë edemö cete në pönengä ingampa, ante adinque mönitö tömengä ingante waadete pönëmönipa. Ïninque tömëna ïñömö, Pabodoidi weca ebänö cedänii, ante tömänö ante apëneda ëñencemïnimpa. 
Botö tönö guëa tee mönete ongongä Aditadoco ïñömö tömengä mïnitö ïmïnite, Waa quëwëedäni, angampa. Ayë Bedënabee nänö wenquicä Mäadoco adobaï, Waa quëwencemïnimpa, angampa. Tömengä ingante ebänö waa cequïï, ante do ämo ëñëmïnitapa. Ïninque tömengä pongä adinque waa ceedäni. 
Ayë wacä Itota Yoto näni änongä adobaï, Waa quëwencemïnimpa, angampa. Botö Wengonguï Awënë Odeye nempo quëwënäni beyë ceyömo oodeoidi ince wadäni cedämaï ïñönänite mänïnänique botö tönö godongämë cedinque pönö edemö cedäni ëninque botö wampo pönentabopa. 
Ayë mïni cabo ïnongä inte Epapada ïñömö tömengä Itota Codito ingante në cedongä inte adobaï, Waa quëwëedäni, angampa. Tömengä Wengonguï ingante nanguï apënedinque, Codotenteidi ïnänite bitö godö cebi ate tömënäni picënäni baï bacedänimpa. Ayë bitö angaïnö tömänö ante ëñente cedäni inte tömënäni tëï pïñente ëwocacedänimpa, ante tömengä mïnitö beyë ante cöwë apënecampa. 
Mïnitö beyë tömengä nanguï cecampa. Daoditea ïñömö näni pönencabo beyë adobaï Yedapodi ïñömö näni pönencabo beyë adobaï tömengä nanguï cecampa, ante botö näwangä apënebo ëñëedäni. 
Ayë, Waa bacedänimpa, ante mönö në cedongä tömengä ëmöwo Odoca tömengä ïñömö mönö në waadecä ingampa. Tömengä tönö Deëma, Waa quëwencemïnimpa, ante adobaï änapa. 
Ayë botö Pabodobo beyë ante weetë Daoditea ïñömö mönö tönïñadäni ïnänite mïnitö, Waa quëwëedäni, äedäni. Diimpa ïnante, Waa quëwëedä, äedäni. Ayë Codito ingante näni pönencabo tömënä oncönë godongämë ponte apëneyönänite mïnitö weetë botö beyë apënedinque, Pabodo, Waa quëwëedäni, angampa, äedäni. 
Ayë ïinta botö cadota ante yewëmöinta ïinque adinque mïnitö, Daoditea ïñömö Codito ingante näni godongämë pönencabo adobaï acedänimpa, ante cedinque da godömïni ente acedänimpa. Ayë daoditeaidi ïnänite botö cadota ante yewëmöninta adobaï ämïni da pönönäni ëninque aedäni. 
Ayë Adoquipo ingante apënedinque, Bitö mönö Awënë pönö angä ëñënïmi inte bitö cequënënö ante tömää edemö cee, äedäni. 
Botö Pabodobo tömëmo önompoca yewëmöninque, Waa quëwëedäni, ante tömëmo ëmöwo ante yewëmömopa. Botö ebänö yeguincamë encapote weboï, ante pönëninque mïnitö Wengonguï ingante apëneedäni ämopa. Wengonguï waadete nänö pönö cedö ente entawencemïnimpa, ante mäninque ante yewëmömopa.
﻿Botö Pabodobo ïnömo ïmopa. Mönö tönïñada Tidibänö tönö Tïmoteo tönö godongämë apënete ate yewëmömo aedäni. Mönö Mempo Wengonguï nempo ayë mönö Awënë Itota Codito nempo quëwëninque mïnitö Tetadönica ïñömö quëwëninque Codito ingante godongämë mïni pönencabo ëñëedäni. Mönö Wengonguï waadete pönö cecä ate mïnitö gänë entawencemïnimpa, ante yewëmömönipa. 
Mönitö möni apëneyedë mïnitö tömämïni beyë ante Wengonguï ingante cöwë waa ate pönëninque apënemönipa. 
Mïnitö Itota ingante ebänö wede pönente cemïni ïmïnipa, ante ayë tömengä ingante waadete pönëninque ebänö cemïni ïmïnipa, ante cöwë apënemönipa. Ayë mïnitö wewëmïni ince, Mönö Awënë Itota Codito pongä ate watapë bacëimpa, ante pönëninque ebänö wenteye ïnämaï ee cemïni ïmïnipa, ante adinque mönitö Wengonguï mönö Mempo weca eyedëmë ponte apënedinque cöwë mänïnö ante pönëninque apënemönipa. 
Mönitö tönïñamïni, mïnitö Wengonguï nänö në waademïni ïnömïni inte ëñëedäni. Tömengä mïnitö ïmïnite apente engacäimpa, ante do ëñëmönipa. 
Ede Itota ingantedö ante mönitö watapë möni apënedö ante wïï önonquedö ante apënetamönipa. Weetë Wengonguï nämä tëï pïñente në angä beyenque mönitö mïnitö ïmïnite apënedinque Awënë inte baï apënetamönipa. Wengonguï Önöwoca mönitö tönö godongämë cecä beyenque mönitö mänïnö möni watapë apënedö ante, Nö impa, ante edemö pönëninque apënetamönipa. Mänömaï apënemöni ëñëmïni adinque mönitö, Wengonguï mïnitö ïmïnite apente engacäimpa, ante do ëñëmönipa. Ayë mïnitö weca quëwëninque mönitö ebänö mïnitö beyë ante quëwentamönii, ante do ëñëmïnipa. 
Wengonguï Önöwoca watapë nänö topämo ante pönongä ënïmïni inte mïnitö nanguï caate wemïni incete Wengonguï nänö angaïnö ante ëñëninque Ao ante ëmïnitapa. Mönitö ebänö cemönii, ante adinque Awënë Itota Codito ebänö cecää, ante adinque mïnitö adobaï möni cebaï cemïni bamïnitapa. 
Ïninque Mäatedöniabe quëwënäni tönö Acayabe quëwënäni ïñömö Itota Codito ingante në pönënäni ïnönäni inte tömënäni tömänäni mïni cedï adinque mïni cebaï adobaï cedänitapa. 
Mïnitö wede pönëninque apënemïni beyenque Wengonguï nänö angaïnö ante Mäatedöniabe quëwënäni tönö Acayabe quëwënäni ëñënäni incete wïï mänïï mëñömongaque ïñömö quëwënäni ëñënänipa. Weetë edömë quëwënäni ïñönänite wadäni mïnitö Wengonguï ingante mïni wede pönëmämo ante tededäni do ëñënänipa. Ïninque mönitö mänïï beyë quïnante godömenque apënequïï. 
Ede, Mönitö mïnitö weca ëñace pöninque apënemöni ëñëninque mïnitö ebänö watapë ëñëmïnitapa, ante mänïnäni në pönënäni ince apënedäni ëñëmönipa. Ayë adodäni mïnitö ïmïnitedö ante ïïmaï ante apënedänipa. Mïnitö, Mönitö wengonguïidi impa, ante mïni cönönincacoo ince ëmö cete wade pöninque mönö Wengonguï gämënö pömïnitapa, ante apënedäni ëñëmönipa. Ayë, Näwä Wengonguï në Quëwënongä ingante ëñente cecemönimpa, ante pömïnitapa, ante apënedäni ëñëmönipa. 
Ayë tömengä Wengä öönedë në quëwënongä inte ocë ëmente poncecäimpa, ante mïnitö wänö cömïni ïmïnipa, ante apënedäni ëñëmönipa. Tömengä do wengaingä ïñongante Wengonguï, Ñäni ömëmöe, angä në ñäni ömëmongaingä ingampa. Ïninque Wengonguï mönö ïmonte nänö pïinte panguïmämo ante weyömonte tömengä Wengä ïñömö engä beyenque quëwenguïmö ïmompa. 
﻿Mönitö tönïñamïni ëñëedäni. Mönitö mïnitö weca möni ëñace pöñedë möni cedïnö wïï önonque impa, ante mïnitö do ëñëmïnimpa. 
Mönitö do mïni ëñënïnö baï mönitö wëënëñedë Pidipoto ïñömö quëwëñömönite mänïñömö quëwënäni mönitö ïmönite wëne wëne cedäni beyenque wewente intamönipa. Adodäni mönitö ïmönite, Mïnitö wëne wëne cemïni ïmïnipa, ante tedewënäni ëñëninque wetamönipa, ante mïnitö adobaï ëñëmïnipa. Ayë mïnitö weca ponte quëwëñömönite waodäni teiyënäni mönitö ïmönite Baa ante, Mïnitö apënedämaï incemïnimpa, ante wee änäni incete Wengonguï mönitö tönö godongämë cecä beyenque tömengä ingantedö ante watapë möni apënedö ante mïnitö ïmïnite guïñënämaï apënetamönipa. 
Ede mönitö, Wengonguï ingante pönëmïni ïninque waa ïmaimpa, ante mïnitö ïmïnite nanguï apënemöni inte wïï babe wapiticë pönëninque apënemönipa. Wïï wentamö entawëninque pönente apënemönipa cemïnii. Ayë adobaï, Mïnitö oda cecemïnimpa, ante cedämaï inte mönitö wïï wapiticë apënemönipa. 
Weetë Wengonguï mönitö ïmönite apënedinque, Waa cemïni abopa, äninque, Mïnitö Itota ingantedö ante botö watapë apënedö ante në apënemïni ëñencedänimpa, ante angä ëñëninque mönitö në apënemöni ïmönipa. Mönitö, Waodäni mönitö ïmönite waa acedänimpa, ante cedämaï inte weetë, Wengonguinque mönitö ïmönite waa acecäimpa, ante cedinque apënemönipa. Ede tömengä, Æbänö entawëmïnii, ante mönö entawëñömö ante në acä ingampa. 
Wadäni nämä beyenque ante, Waa tedemöni ëñëninque mönitö ïmönite weetë pönö cecedänimpa, ante babe cedäni baï mönitö ïñömö dice mänömaïnö ante mïnitö ïmïnite babe cetamöniyaa. Mänömaïnö ante do ëñëmïnipa. Ayë, Mönitö wïï mïnitö godonte ëinta ante beyë apënetamönipa, ante do ëñëmïnipa. Æbänö cetamönipa, ante Wengonguï në acä ingampa. 
Waodäni mönitö ïmönite waa acedänimpa, ante mönitö dice ämönitawogaa. Ayë, Mïnitö ince wadäni ince mönitö ïmönite waa acedänimpa, ante dice ämönitawogaa. 
Ede, Itota Codito nänö da godongaïmöni ïnömöni inte mönitö mïnitö ïmïnite, Pönömïni ëninque quëwencemönimpa, ämöni baï waa incedönimpa. Weetë mïnitö weca quëwëninque mönitö wäänä nänö wëñënäni guiyänäni ïnänite edemö cedä baï adobaï mïnitö ïmïnite cetamönipa. 
Mïnitö ïmïnite nanguï pönï waadete pönëmöni inte mönitö, Itota ingantedö ante Wengonguï nänö watapë apënedö ante mïnitö ïmïnite apënedinque watapë totamönipa. Ayë mïnitö nö möni në waademïni ïñömïnite mönitö mïnitö beyë quëwentamönipa. Ayë mïnitö beyë wëmöni ince adobaï watapë tobaïmönipa. 
Mönitö tönïñamïni ëñëedäni. Nanguï pönï möni cedïnö ante mïnitö do ëñëmïnipa. Itota ingantedö ante Wengonguï nänö watapë apënedö ante mönitö mïnitö weca quëwente apënedinque, Möni quëwengëimpa, ante wïï eyepë godö wedö ante dice antamöniyaa. Weetë ede, Mïnitö wedämaï incemïnimpa, ante mönitö itedë ince woyowotë ince tömëmöni nanguï cedinque ente quëwentamönipa. 
Mïnitö në wede pönëmïni weca quëwëninque mönitö teiyë waëmö ëwocamöni inte nö cete quëwëñömönite mïnitö, Wëne wëne cemïnipa, ante edö cete anguïmïnii. Weetë mönitö cedïnö adinque mïnitö, Mönitö ebänö quëwëmöni ïmönii, ante do amïni inte në apënemïni ïmïnipa. Wengonguï adobaï ante do acä ingampa. 
Ede waocä mempocä tömengä wëñënäni ïñönänite tömengä, Mïnitö ëñenguïmïni, ante odömongä baï mönitö adobaï mïnitö tömämïni ïñömïnite adocanque adocanque ingante, Bitö ëñenguïmi, ante odömonte apënetamönipa. Mänömaï cetamönipa, ante mïnitö do ëñëmïnipa. 
Mïni quëwënö adinque Wengonguï tocecäimpa, ante cedinque mïnitö teiyë waëmö quëwencemïnimpa, ante mönitö nanguï apënetamönipa. Ayë, mïnitö mänömaï cete quëwencemïnimpa, ante waadete apënetamönipa. Ayë adobaï mönitö weetë weetë apënedinque mïnitö ïmïnite adodö ante ancaa apënetamönipa. Wengonguï ïñömö, Botö Awënë Odeye nempo quëwëninque mïnitö botö ñäö ëmöñömö botö tönö godongämë quëwencemïnimpa, ante tömengä mïnitö ïmïnite aa pedinque apente engampa. 
Ayë adobaï mönitö Wengonguï nänö angaïnö ante mïnitö ïmïnite apënemöni ëñëninque mïnitö ö ente do pönëmïnitapa. Näwangä Wengonguï nänö angaïnö impa, ante adinque mïnitö, Wïï waodänique näni angaïnö impa, ante pönëninque weetë, Näwangä Wengonguï nänö angaïnö impa, ante pönëninque ö ëmïnitapa. Ïninque mïnitö në wede pönëmïni inte Wengonguï nänö angaïnö entawëmïni beyenque nanguï cemïni ïmïnipa, ante ëñëninque mönitö Wengonguï ingante cöwë waa ate pönente apënemönipa. 
Oodeabe ïñömö Wengonguï ingante godongämë näni pönencabo ïñömö tömengä nempo quëwëñönänite oodeoidi tömënäni ïnänite togente pänäni wedäni baï mïnitö mönitö tönïñamïni ïñömïni mïnitö öme ïñömö në quëwënäni ince mïnitö ïmïnite adobaï cedäni wemïnitapa. Mänömaï cedäni wedinque mïnitö Oodeabe ïñömö Wengonguï ingante godongämë näni pönencabo wedäni baï adobaï wemïni bamïnitapa. 
Oodeoidi ïñömö Wengonguï beyë në apënegaïnäni ïnänite wënönäni wengadänimpa. Ayë ate tömënäni pëïnäni ïñömö Itota Codito ingante wënönäni wengacäimpa. Ayë ñöwodäni adocabodäni ince mönitö ïmönite adobaï togente wido cedänitapa. Mänïnäni näni cedïnö adinque Wengonguï tömënäni ïnänite edö cete waa aquingää. Adodäni ince waodäni tömänäni ïnänite pïinte quëwënönänimpa töö. 
Ede oodeoidi ïnämaï ïnäni ïnänite, Codito engä beyenque mïnitö quëwencemïnimpa, ante apënedämaï incemïnimpa, ante cecete ante mänïnäni oodeoidi ince mönitö ïmönite Baa äninque wee cedänipa töö. Mänömaï cöwë wëne wëne cedinque tömënäni weetë weetë näni wëne wëne cedincoo idewaa cedänipa. Idewaa ï ïninque Wengonguï nänö enguï bate pïïmämo tömënäniya do pongatimpa. 
Incete mönitö tönïñamïni ëñëedäni. Tömënäni änäni beyë mönitö mïnitö ïmïnite ëmö cete godinque wïï wantepiyë ante gotamönipa. Godinque mïnitö ïmïnite adämaï ïmöni incete mönitö mïnitö beyë ante cöwë pönentamönipa. Mïnitö ïmïnite nanguï aïnente wemöni inte mönitö, Æbänö cete goquïmönii, ante pönëninque nanguï cetamönipa. 
Ede mïnitö weca pöïnente wetamönipa. Botö Pabodobo ïnömo inte weetë weetë nö pöïnëmo intabopa. Mönitö pöïnëmöni incete Tatäna weetë mönitö ïmönite wee cecä wetamönipa. 
Mönö Itota Codito nänö ponguïöne tömengä weca ongöninque mönitö ebänö ante beyë watapë bacëimpa, ante pönëmöni ïmönii. Wïï mïnitö beyenque toquïmönii. Ede në pönëmïni ïnömïni inte mïnitö do möni në watapë todömïni ïmïnitapa. Ayë waodäni tëï ëmonte gänä cedinque poganta ente todäni baï mïnitö beyenque ante mönitö në toquïmöni ïmönipa. 
Näwangä impa. Waa pönï cemïni ïninque mïnitö möni në waa amïni ïnömïni inte möni në watapë todömïni ïmïnipa. 
﻿Mänömaï beyë mönitö, Mïnitö ïmïnite adämaï inte awedö, äninque, Ædö cete godömenque wänö cömöni inguïmönii, ante pönëninque mönatö adomönaque Atëna ïñömö ongonguënëmöna ïmönapa, ante pönente wetamönapa. 
Ayë Tïmoteo në mönö tönïñacä ingante mïnitö weca ante da pönömöna pongantapa. Tömengä ïñömö Wengonguï tönö godongämë cedongä ïñongante Itota mönö Codito ingantedö ante mönö watapë apënedö ante ëñencedänimpa, ante odömonte apënedongä ingampa. Tömengä mïnitö ïmïnite, Mïni wede pönënö ante tëï ongonte quëwëedäni, ante ayë, Wampo pönëninque tëï pïñente ceedäni, ante edemö apënececäimpa, ante mönatö tömengä ingante da pönömöna pongantapa. 
Wadäni mïnitö ïmïnite quïëmë cedäni caate wemïni incete tömämïni wadö pönënämaï inte ñimpo cedämaï incemïnimpa, ante cedinque Tïmoteo ingante da pönömöna pongantapa. Mönö ïmonte cöwë mänömaï cedäni caate wequënëmö ïmompa, ante mïnitö do edonque pönï ëñëmïnipa. 
Ayë mïnitö weca möni quëwëñedë mönitö mïnitö ïmïnite apënedinque, Mönö ïmonte quïëmë baï togente panguïnänidö anguënë, ante weetë weetë apënetamönipa. Ede mïnitö ëñënö baï mänïnö do batimpa. 
Mänömaï beyë botö, Ædö cete godömenque wänö cömo inguïmoo, ante, Mïni wede pönënö ebänö impa, ante botö ëñenceboimpa, ante Tïmoteo ingante da pönömo pongantapa. Wëne awënë, Oda cee, ante në änewënongä ïñömö mïnitö ïmïnite, Oda ceedäni, angä ëñëninque mïnitö wabänö ëñëmïnimpa, ante botö ancai guïñente wetabopa. Mänömaï ëñente cemïni ïninque mönitö cedïnö wo ëwente babaimpa, ante pönentabopa. 
Incete Tïmoteo mïnitö weca quëwëninque ñöwoque mönitö weca ocë ëmente pongantapa. Mïni wede pönënö ante apënedinque tömengä, Wede pönënänipa, angantapa. Ayë, Në waadete pönënäni ïnänipa, ante apënecä ëñentamönapa. Mïnitö mönatö beyë cöwë waa pönëmïni ïmïnipa, ante tömengä apënecä ëñentamönapa. Ayë mönatö mïnitö ïmïnite aïnëmöna inte wemöna baï mïnitö adobaï mönatö ïmönate aïnëmïni inte wemïni ïmïnipa, angantapa. 
Mänömaï beyë mönitö tönïñamïni ëñëedäni. Quïëmë beyë wemöna ince ayë mönatö ïmönate togente pänäni wewëmöna incete mönatö mïni wede pönënö beyenque weetë wampo pönente batamönapa. 
Mïnitö mönö Awënë ingante ñimpo cedämaï pönëmïni beyenque mönatö ñöwo wampo pönente baï quëwëmöna ïmönapa. 
Mönatö mönö Mempo Wengonguï weca ongöninque mïnitö beyë nanguï watapë tomöna inte weetë apënemönapa. Incete mïnitö beyë ante Wengonguï ingante edö cete waa ate pönente eyepë apënequïmönaa. 
Mïnitö mïni wede pönënö ante ebänö ayë wïï eyepë pönëmïnii, ante wemönipa. Ïninque, Mïnitö ïmïnite weetë adinque mönitö odömonte apënemöni ëñëninque mïnitö eyepë pönencemïnimpa, ante cedinque mönitö woyowotë itedë Wengonguï ingante nö nanguï pönï apënemöni ïmönipa. 
Wengonguï mönö Mempo ince mönö Awënë Itota Codito tönö möni goquïnö ante töïnö pïnonte baï ceda ate mïnitö weca gocemönimpa. 
Mönitö mïnitö ïmïnite godömenque waadete pönëmöni baï mönö Awënë Itota pönö cecä ate mïnitö adobaï mïnitö weca wacä ingä wacä ingä godömenque godömenque waadete pönencemïnimpa, ämönipa. Ayë waodäni tömänäni ïnänite godömenque waadete pönencemïnimpa, ämönipa. 
Tömengä pönö cecä beyenque mïnitö tëïmö entawente incemïnimpa, ämönipa. Ede mönö Awënë Itota quïnäni në teiyë waëmö ëwocadäni tömänäni tömengä tönö godongämë poncedänimpa. Tömënäni näni pöñedë mïnitö ïñömö Wengonguï mönö Mempo weca pömïni adinque tömengä edö cete, Wëne wëne cemïni ïmïnipa, ante anguingää. Mïnitö teiyë waëmö ëwocamïni incemïnimpa, ämönipa. 
﻿Mönitö tönïñamïni ëñëedäni. Adodeque ayë apënequïmöni ïmönipa. Mïni quëwënö ante Wengonguï waa acecäimpa, ante mönitö, Ïïmaï quëwëedäni, ante do wee odömonte apënemöni ëñëmïnitawo. Ïninque mïnitö Ao ante quëwënömïni ïmïnipa. Ñöwo ïñömö mönitö Awënë Itota ëmöwo ante apënedinque mïnitö ïmïnite, Mänïnonque ante gomonga cete quëwencemïnimpa, ante ancaa apënemönipa. 
Awënë Itota nänö änö ante ëñente cedinque mönitö mïnitö ïmïnite wee äninque, Ïïmaï ceedäni, antamönipa. Mänïnö möni wee ante odömonte apënedö ante mïnitö do ëñënïmïnipa. 
Wengonguï nänö änö ïñömö ïïmaï impa. Mïnitö ïñömö teiyë waëmö ëwocate quëwenguënëmïni ïmïnipa. Wacä nänöogë ingante godö towente cedämaï inte ede önonque mïni nänöogenque quëwenguënëmïni ïmïnipa. 
Onguïñëmïni tömämïni ïñömö, Botö monceboimpa, ante cedinque mïnitö, Æbänö cete nänöogë ëmo ate Wengonguï tönö waodäni waa aquïnänii, ante ëñenguënëmïni ïmïnipa. Mïnitö, Teiyë waëmö ëwocadinque engëimpa, ante ëñenguënëmïni ïmïnipa. 
Wïï wadäni baï, Wengonguï ingante ebänö ingaingä ingää, ante ëñënämaï ïnäni baï onquiyenque ante näni towënonque ante pönënämaï quëwencemïnimpa. 
Mänïnö ante në pönengä ïñömö, Botö tönïñacä nänöogengä ingampa, ante pönëninque tömengä nänöogë ingante towente cedämaï ïninque tömengä ingante wëne wëne cedämaï incecäimpa. Ïïmaï wëne wëne cedäni ïnänite Awënë Itota pancecäimpa. Wëënëñedë mänïnö ante mïnitö ïmïnite apënedinque do wee angamönimpa. 
Ede Wengonguï mönö ïmonte wïï, Towencemïnimpa, ante apente engacäimpa. Weetë, Mïnitö teiyë waëmö ëwocate quëwencemïnimpa, ante tömengä mönö ïmonte apente engacäimpa. 
Mänömaï beyë ecänö mänïnö ante Pabodo nänö, Ïïmaï ceedäni, ante nänö wee odömonte apënedö ëñëninque Baa äna ïñömö tömengä wïï waodänique ïnänite ëñënämaï inte Baa angä ingampa. Weetë Wengonguï mïnitö ïmïnite nänö Teiyë Waëmö Önöwoca në pönongä ingante ëñënämaï inte Baa angä apa quëwëmïnii. 
Mïni pönencabo mïni tönïñadäni ïñönänite mïni waadete pönënö ante mönitö quïnante yewëmonguïmönii. Ede mïnitö tömëmïni ïmïnite, Wacä ingä wacä ingä waadete pönencemïnimpa, ante Wengonguï odömonte apënecä ëñëmïnitapa töö. 
Nö impa. Mäatedöniabe tömäme ïñömö mönö pönencabo mönö tönïñadäni tömänäni ïnänite do waadete pönëmïni ïmïnipa. Incete möni tönïñamïni, Mïnitö mänïnö ante gomonga cete quëwencemïnimpa, ante ancaa apënemönipa. 
Mïnitö piyënë cete quëwencemïnimpa. Wadäni, Æbänö cequënënäni ïnänii, ante cöwë änämaï incemïnimpa. Ayë, Wenteye ïnämaï inte mïni önompoca cete quëwencemïnimpa. Mänïnö do möni apënedö baï mïnitö, Ceïnëmönipa, ante cecemïnimpa, ämönipa. 
Mänömaï cemïni baï ïïmö ïñö ïïmö ïñö mïni quëwënö adinque wadäni në pönënämaï ïnäni weetë mïnitö ïmïnite waa acedänimpa. Ayë adobaï mïnitö waodäni ïnänite, Pönömïni encemönimpa, ante änewënämaï quëwencemïnimpa. 
Mönitö tönïñamïni ëñëedäni. Në ëmëwo wengaïnäni ïñömö ebänö baquïnänii, ante mïnitö ëñencemïnimpa, ante yewëmömönipa. Wadäni, Mönö ñäni ömëmongëimpa, ante pönënämaï ïnäni inte wewënäni baï mïnitö wïï adobaï wewëmïni incemïnimpa, ante yewëmömönipa. 
Itota ëmëwo wëningä ince ñäni ömëmonte ïnongäimpa, ante pönëmö ïmompa. Itota ingante pönente në wengaïnäni ïñönänite Wengonguï ïñömö mänïnäni ïnänite Itota tönö tömengä weca ente mämongä poncedänimpa, ante adobaï pönëmompa. 
Wengonguï nänö apënedö baï mönitö ïïmaï ante mïnitö ïmïnite apënemönipa. Awënë Itota nänö ponguïöne mönö në mïïmö quëwëmö inte ayë ongömö ïñömö mönö wïï täno tömengä weca gocemöimpa. Weetë tömengä ingante pönëninque në ëmëwo wengaïnäni inte mänïnäni ïñömö täno goquïnänidö anguënë. 
Ede mönö Awënë Wengonguï nänö wee änonque ante yede äñongä Wengonguï anquedoidi teiyë awënë aa pececäimpa. Wengonguï todompeta näni ancadeca adocanque we we öonce ceyongä mönö Awënë Codito ince öönedë quëwente pö weencecäimpa. Pö weëñongä tömengä ingante në pönente wengaïnäni tömënäni täno ñäni ömëmoncedänimpa. 
Ayë ate Wengonguï cecä beyenque mönö në mïïmö quëwëmö inte ayë ongömö ïñömö mönö tömënäni tönö godongämë boguïmancodë eicemöimpa. Boguïmancodë eidinque mönö Awënë öönedë ïnö weë pöñongante mönö tömengä ingante bee tencemöimpa. Ïninque cöwë Awënë weca quëwencemöimpa. 
Mänömaï beyë, Mönö Awënë Codito ince öönedë quëwente pö weencecäimpa, ante pönëninque wampo pönencedänimpa, ante cedinque mïnitö wacä ingä wacä ingä edemö apëneedäni. 
﻿Ñöwo mönitö tönïñamïni ëñëedäni. Æönedö mänïï baquïï, ante mïnitö ïmïnite edö cete yewëmonguïmönii. 
Ede mönö Awënë Itota nänö ponguïöne ïñömö në awëmö engä woyowotë ïñontobë pö guiicä baï ïñontobë baquïnö anguënë, ante mïnitö tömëmïni waa ëñëmïnipa ede. 
Waodäni, Mönö piyënë cete guïñënämaï quëwëmompa, ante näni tedeyedë ënengä ïñontobë wëñë nantate wecä baï tömënäni adobaï ïñontobë näni ömäe ëwenguïnö baquïnö anguënë. Ïninque edö cete wodii wïnonguïnänii. 
Incete mïnitö mönitö tönïñamïni ëñëedäni. Mänïöne näni wewente ëöne në awëmö ënongä pö guiicä baï ïñontobë ïinque bayonte mïnitö wïï wëmö ïñömö quëwëmïni inte guïñënämaï incemïnimpa. 
Mïnitö Wengonguï wëñëmïni ïmïni ïninque ñäö ïñömö tömämïni quëwëmïni ïmïnipa. Mönö cöwë wentamö ïñömö cedönäni baï wïï ïmöimpa. 
Mänömaï beyë mönö wïï wadäni mö ñönäni baï mongëimpa. Weetë mönö ñäni ömëmöninque nämä wee ante quëwëmö ingëimpa. 
Ede tömënäni në mönäni ïñömö woyowotë mönäni ïnänipa. Ayë wadäni tï nämë bedinque në quidi quidi dowente ïnäni ïñömö woyowotë bete badänipa. 
Incete mönö ñäö ïñömö cegömö inte nämä wee ante quëwëmö ingëimpa. Tëïneta wee wëñate baï cedinque Itota ingante mönö wede pönënö ante mönö waadete pönënö ante mönö entawente quëwengëimpa. Tëïneta ocabogata wee encate baï cedinque mönö ede, Wengonguï engä beyenque quëwencemöimpa, ante pönënö ante mönö ëwocate quëwengëimpa. 
Ede Wengonguï nänö enguï bate pïinguïmämo ante tömengä, Wïï wewencemïnimpa, ante mönö ïmonte apente engacäimpa. Weetë mönö Awënë Itota beyë tömengä mönö ïmonte engä beyenque quëwencemöimpa. 
Tömengä, Botö tönö quëwencemïnimpa, ante mönö beyë wengacäimpa. Ïninque mïï ïmö ince wente ïmö ince mönö cöwë tömengä weca quëwencemöimpa. 
Mänömaï beyë mïnitö ïñömö do cemïni baï gomonga ceedäni. Wampo pönencedänimpa, ante cedinque mïnitö wacä ingä wacä ingä edemö apënedinque, Æ̈mëwo pegaïmïni inte tëï pïñente ceedäni, ante odömonte apëneedäni. 
Ñöwo mönitö tönïñamïni ëñëedäni. Mïnitö ïmïnite ïïmaï apënemönipa. Mïnitö weca në nanguï odömonte apënedäni ïñönänite mïnitö tömënäni ïnänite waa acemïnimpa, ämönipa. Ede Awënë Itota apente nänö ënïnäni inte tömënäni, Mïnitö ïïmaï waa quëwëedäni, ante mïnitö ïmïnite në aadäni ïnänipa. 
Tömënäni näni cedö beyenque mïnitö tömënäni ïnänite godömenque nanguï waa amïni inte waadete pönëedäni. Mïnitö wacä ingä wacä ingä piyënë cete quëwëedäni. 
Mönitö tönïñamïni ëñëedäni. Mïnitö ïmïnite ïïmaï ante ancaa ämönipa. Wenteye ïnäni ïnänite wee ante apëneedäni. Guïñente ïnäni wampo pönencedänimpa, ante tömënäni ïnänite edemö apëneedäni. Æ̈me pönënäni tönö godongämë ceedäni. Wadäni tömänäni ïnänite mïnitö waadete ee ceedäni ämönipa. 
Æcämenque ingante wadäni wëne wëne cedäni adinque mïnitö Baa ämïni beyenque mänïnäni weetedö weetë näëmë wëne wëne cedämaï incedänimpa. Weetë wacä ingä wacä ingä cöwë waa cecemönimpa, ante pönëninque ceedäni. Ayë wadäni tömänäni ïnänite adobaï ceedäni. 
Mïnitö cöwë watapë tote quëwëedäni. 
Wengonguï ingante woyowotë itedë apënete quëwëedäni. 
Mïni quëwenganca quïëmë baï ba incete mïnitö cöwë Wengonguï ingante waa ate pönëninque apëneedäni. Ede Itota Codito nempo në quëwëmïni inte mänïnö ante mïnitö beyë ante Wengonguï nänö änö impa. 
Wengonguï Önöwoca nänö ceïnö adinque mïnitö tömengä ingante edö cete, Cedämaï ïe, ante wee anguïmïnii. 
Wengonguï beyë në apënedäni näni apënedö ëñëninque mïnitö badete todämaï quëwëedäni. 
Weetë waodäni näni apënedö tömänö ante ëñëninque, Æbänö ï, ante edonque ëñengëimpa, ante cedinque mïnitö, Nö näni änö ï, Babe näni änö ï, ante pönëninque do ëñencemïnimpa. Waa änö impa, ante ëñëninque mïnitö mänïnö ante ö ente baï quëwëedäni. 
Quïëmë wëne wëne cequïï, ante adinque mïnitö Baa ante gomö aedäni. 
Wengonguï ince në piyënë cedongä inte pönö cecä beyenque edemö teiyë waëmö entawëmïni incemïnimpa. Awënë Itota mönö Codito tömengä nänö ponguinganca mïnitö ïñömö Wengonguï pönö cecä ate mïnitö mïmö ince önöwoca ince baonga ince wëne wëne cedämaï incemïnimpa. 
Wengonguï nänö në apente ënïmïni ïñömïnite tömengä mïnitö ïmïnite cöwë pönëninque tömengä nänö änö baï edemö cececäimpa. 
Mönitö tönïñamïni ïñömö ëñëedäni. Mïnitö mönitö beyë ante Wengonguï ingante apëneedäni. 
Mïnitö pönencabo ïñömïnite mönitö tömämïni waa quëwencemïnimpa, ante waadete pönëninque ämönipa. 
Ede Awënë Itota ëñëñongä botö mïnitö ïmïnite wee ante, Ïï yewëmöinta adinque mïnitö mïni pönencabo ïñömïnite adocanque ingante ämïni tömänäni ëñëñönäni tömengä adotaa adinque apënecä ëñencedänimpa, ämopa. 
Awënë Itota mönö Codito mïnitö ïmïnite waadete pönö cececäimpa, ante botö mäninque ante yewëmömopa.
﻿Botö Pabodobo ïnömo ïmopa. Mönö tönïñada Tidibänö tönö Tïmoteo tönö godongämë apënete ate yewëmömo aedäni. Tetadönica ïñömö quëwëmïni inte Codito ingante godongämë mïni pönencabo ïnömïni inte ëñëedäni. Mïnitö mönö Mempo Wengonguï nempo ayë mönö Awënë Itota Codito nempo quëwëmïni ïmïnipa. 
Mönö Mempo Wengonguï tönö mönö Awënë Itota Codito waadete pönö ceda ate mïnitö gänë entawencemïnimpa, ante yewëmömönipa. 
Mönitö tönïñamïni ëñëedäni. Mïni wede pönënö godömenque pete baï impa, ante ayë tömämïni wacä ingä wacä ingä mïni waadete pönënö waa pönï pete baï ïmïnipa. Mänömaï beyë mönitö mïnitö beyë ante Wengonguï ingante cöwë waa ate pönëninque apënequënëmöni ïmönipa. 
Wadäni mïnitö ïmïnite quïëmë togëwëninque wëne wëne cedäni caate wemïni ince quïëmë beyë wewëmïni ince mïnitö wenteye ïnämaï inte ee cemïnipa. Mänömaï beyë Wengonguï ingante godongämë näni pönencabo wayömö wayömö quëwëñönänite mönitö ince mïni ceïnö ante waa adinque cöwë apënemönipa. Ayë mïni wede pönënö ante cöwë apënemönipa. 
Mänïnö ante beyë Wengonguï apente nänö panguïnö ante, Tömengä cöwë nö panguingänö anguënë, ante do ëñëmompa. Mänömaï beyë mïnitö Wengonguï Awënë Odeye nempo guiicete ante eyepë waa pönï bacemïnimpa. Mïnitö do mänïnö Wengonguï nempo mïni öönedë quëwenguïnö beyë wewente quëwëmïnipa. 
Wengonguï në nö cedongä ingampa. Ede wadäni mïnitö ïmïnite wëne wëne cedäni ate wewëmïni ïñömïni tömengä weetë tömënäni ïnänite wëne wëne cecä ate wewencedänimpa. 
Ayë mïnitö në wewëmïni ïñömïnite pönö cedinque tömengä mönitö ïmönite adobaï pönö cecä ate tömämö mönö wewënämaï baquïmö ïmompa. Mönö Awënë Itota tönö tömengä anquedoidi në tëï pïñente cedäni tönö öönedë ongonte pö gonga becote baï godongämë weëñönäni tömämö ayömö mänömaï bacëimpa. 
Mönö Awënë Itota ingantedö ante mönö watapë apënedö ante në ëñënämaï cedäni ïñömö, Wengonguï ebänö ingaingä ingää, ante ëñënämaï ïnäni ïñönänite tömengä mänïnäni ïnänite pante cececäimpa. 
Wengonguï adodäni ïnänite päninque ëmëwo wo ëwencecäimpa. Tömënäni ïñömö Awënë Itota weca tömengä nänö tëï pïñëmämo waëmö pönï nänö ëmöñömö mänïñömö pö guiidämaï incedänimpa, ante Wengonguï wee cececäimpa. 
Awënë Itota nänö ponguïöne Wengonguï mänömaï cececäimpa. Mänïöne Itota quïnäni ïñömö në teiyë waëmö ëwocate quëwënäni inte tömengä ingante waa acedänimpa, ante poncecäimpa. Ayë tömengä në pönënäni weca pöñongante tömënäni tömänäni, Tömengä waa pönï cecä amönipa, ante watapë ancedänimpa, ante cecete ante poncecäimpa. Ayë mïnitö adobaï mönitö apënedö ante ëñëninque pönëmïni inte tömengä quïmïni ïñömö mönitö tönö adobaï cecemïnimpa, ante cecete ante poncecäimpa. 
Mänömaï beyë mönitö mïnitö beyë ante woyowotë itedë Wengonguï ingante apënemönipa. Wengonguï, Mïni quëwenguïnö ante quëwencemïnimpa, ante mïnitö ïmïnite apente engä ïninque mönitö, Mïnitö eyepë waa pönï bacemïnimpa, ante mönö Mempo Wengonguï ingante apënemönipa. Mïnitö, Mönitö waa cecemönimpa, ante mïni änö baï tömänö ante Wengonguï nänö tëï pïñëmämo inte ïinque cececäimpa, ante apënemönipa. Ayë mïni wede pönënö beyë mïnitö cequïnö tömänö ante tömengä adobaï ïinque cececäimpa. 
Mönö Awënë Itota pönö cecä beyenque mïnitö waa pönï cemïni adinque wadäni tömengä ëmöwo ante waa ate apënecedänimpa. Ayë tömengä mänömaï cecä beyenque wadäni, Mïnitö waa quëwëmïni ïmïnipa, ante mïnitö ïmïnite waa acedänimpa. Mönö Mempo Wengonguï tönö mönö Awënë Itota waadete pönö ceda baï mänömaï bacëimpa, ante mönitö mänïnö ante Wengonguï ingante apënemönipa. 
﻿Mönitö tönïñamïni ëñëedäni. Mönö Awënë Itota Codito nänö ponguïnö ante ämönipa. Ayë tömengä ebänö, Botö weca pöedäni, ante gecä goquïmö ïmompa, ante apënedinque mïnitö ïmïnite ïïmaï ämönipa. 
Mïnitö weca quëwënäni pancadäniya ïñömö, Mönö Awënë nänö ponguïöne do batimpa, ante änäni ëñëninque mïnitö idiquibë pönënämaï bacemïnimpa, ämönipa. Ede mönitö Wengonguï beyë në apënemöni inte möni apëneyedë ince möni odömonte apëneyedë ince möni yewëmöintaa yewëmöñedë ince eyedëmë ince apënemönipa, ante mänïnäni ïñömö mönitö ïmönitedö ante apënedinque, Pabodoidi mänïnö ante apënedäni ïnänipa, ante tededäni ëñëninque mïnitö guïñente wedämaï ïedäni ämönipa. 
Æcämenque angä ebämë nänö änö ëñëninque mïnitö oda cete godämaï ïedäni. Ede waodäni teiyënäni Wengonguï ingante Baa ante wade godäni ate wacä në wïwa cecä inte pongä acëimpa. Ayë tömengä pongä ate mönö Awënë nänö ponguïöne bacëimpa. Mäningä në wïwa cedongä ïñömö Wengonguï ëmëwo nänö në wo ëwenguingä ingampa. 
Æcämenque ingante, Wengonguï ingampa, ante waodäni waa adinque ede weëninque apënedäni ince ayë quïëmë adinque, Wengonguï impa, ante waa adinque apënedäni ince mäningä në wïwa cedongä ïñömö wengonguïidi näni në änönäni tömänäni ïnänite Baa äninque nämä engö cete baï cecä ïnongampa. Wengonguï oncö teiyë waëmö oncönë adocä pö guiite të contadinque, Botö tömëmo wengonguïmo ïnömo ïmopa, angä ingampa. 
Botö mïnitö weca quëwëñedë mänïnö ante mïnitö ïmïnite apënetabopa. Wïï ëñëmïnitawo. 
Adocä në wïwa cedongä ïñömö Wengonguï nänö äöne mänïöneque edonque pongä acedänimpa. Ïninque quïnö beyë ante mäningä ayë pönämaï ingää, ante mïnitö ñöwo do ëñëmïnipa. 
Adocä awëmö nänö wïwa cepämo ince do ëñente cedäni inte waodäni teiyënäni quïëmë wïwa ï, ante do cedänipa. Incete tömënäni ïnänite, Wïwa cedämaï ïedäni, ante në wee cedongä ïñömö adodö ante godömenque wee cecä ingampa. Në wee cecä ingante guiquënë wacä weetë, Mäninganca idewaa, äninque ö engä wade gocecäimpa. 
Mänïñedë në wïwa cedongä ïñömö edonque pongä acedänimpa. Incete Awënë Itota pöninque tömengä nänö öö guëmämämo inte mäningä ingante wënongä wenguingä ingampa. Tömengä ñäö apäite ëmönongä inte pongä adinque në wïwa cedongä guiquënë ëmëwo wo ëwente bacecäimpa. 
Wïwa cedongä ingante Tatäna nänö tëï pïñëmämo inte da pönongä ponguingä ingampa. Tömengä nänö mä ce baï quïëmë bamönengë cecä adinque waodäni, Æbänö cecää, ante oda cete gocedänimpa. 
Ayë quïëmë wëne wëne nänö cepämo beyë në ëmëwo wo ëwente baquïnäni ïñömö oda cete godänipa. Ede Wengonguï näwangä nänö angaïnö ante waadete pönënämaï ïñönänite Wengonguï tömënäni ïnänite, Quëwencemïnimpa, ante edö cete enguingää. Mänömaï beyë tömënäni ëmëwo wo ëwente bacedänimpa. 
Mänömaï beyë, Tömënäni në wïwa cedongä wapiticë nänö angaïnö ante pönencedänimpa, ante cedinque Wengonguï tëï pïñente cecä beyenque tömënäni babe ante pönente oda cedänipa. 
Ede Wengonguï näwangä nänö angaïnö ante në pönënämaï ïnïnäni inte weetë, Mönö wentamö mongëmämo ince waa impa, ante watapë todïnäni ïñönänite Wengonguï mänïnäni tömänäni ïnänite apente ante pancete ante mänömaï cecampa. 
Mönitö tönïñamïni mïnitö mönö Awënë Itota nänö në waademïni inte ëñëedäni. Inguipoga badönämaï ïñedë Wengonguï mïnitö ïmïnite do, Quëwencemïnimpa, ante apente engacäimpa, ante mönitö mïnitö beyë ante tömengä ingante waa ate pönëninque cöwë apënequënëmöni ïmönipa. Tömengä ïñömö, Botö Önöwoca pönö cecä ate teiyë waëmö ëwocamïni inte mïnitö näwangä botö angaïnö ante pönëmïni beyë quëwencemïnimpa, ante mïnitö ïmïnite engacäimpa. 
Itota ingantedö ante mönitö watapë apënedö beyë Wengonguï, Quëwencemïnimpa, ante mïnitö ïmïnite apente engacäimpa. Tömengä, Awënë Itota Codito ñäö nänö ëmönö baï mïnitö adobaï ñäö baï entawencemïnimpa, ante cedinque mïnitö ïmïnite apente engacäimpa. 
Mönitö tönïñamïni ëñëedäni. Mänömaï beyë tëï ongonte quëwëedäni. Ede mönitö önöne inte tedemöni ëñënïmïni ince yewëmöinta yewëmömöni adinque ëñënïmïni ince mïnitö mönitö odömonte apënedïnö ante ñimpo cedämaï quëwëedäni. 
Mönö Mempo Wengonguï mönö ïmonte në waadecä inte pönö edemö cecä ate mönö, Tömengä weca cöwë quëwenguïmö ïmompa, ante pönëninque wampo pönëmö inte quëwëmompa. Ayë, Waa bacëimpa, ante mönö pönëmompa. Ïninque tömengä tönö mönö Awënë Itota Codito, Ïïmaï cecedaimpa, ante ämönipa. 
Tömëna edemö apëneda beyenque mïnitö wampo pönëninque tëï ongonte quëwencemïnimpa. Ayë tömëna ceda beyenque mïnitö ëmëwo pegaïmïni inte tömää mïni waa cedö ante mïni waa änö ante tëï pïñente cecemïnimpa. 
﻿Adodeque ante ïinque yewëmömönipa. Mönitö tönïñamïni ëñëedäni. Mïnitö mönitö beyë ante Wengonguï ingante ïïmaï apëneedäni. Mönitö wayömö wayömö gote möni apëneyömö mönö Awënë nänö angaïnö ante nanguï ïnäni quingë ëñencedänimpa, ante apëneedäni. Ayë, Mïnitö baï wadäni adobaï ïï änö ante Wengonguï ingante waa ate pönëninque encedänimpa, ante mänïnö ante Wengonguï ingante apëneedäni. 
Wadäni në wëne wëne cedäni inte wïwa cedäni ïñömö tömënäni mönitö ïmönite wëne wëne cedämaï, ante mänïï beyë ante mïnitö adobaï Wengonguï ingante apëneedäni. Ede wïï waodäni tömänäni pönënäni ïnänipa. 
Incete mönö Awënë cöwë edemö aacä ïnongä ingampa. Tömengä pönö cecä ate mïnitö ëmëwo pegaïmïni inte tëï pïñente cecemïnimpa. Ayë, Tatäna mïnitö ïmïnite wëne wëne cedämaï incecäimpa, ante Wengonguï adobaï aacä incecäimpa. 
Mïnitö ïmïnite möni wee änö ante ëñëninque do cemïni ince godömenque adodö cecemïnimpa, ante Wengonguï pönö cececäimpa, ante mönitö do pönëmönipa. 
Wengonguï nänö waadete pönënö ante ëñencemïnimpa, ante mönö Awënë taadö ëñente odömonte baï pönö odömongä ate mïnitö mïmönë ëñencemïnimpa. Itota Codito pönö cecä beyenque mïnitö wenteye ïnämaï inte ee cecemïnimpa. 
Mönitö tönïñamïni ëñëedäni. Mönitö mönö Awënë Itota Codito ëmöwo ante mïnitö ïmïnite wee ämönipa. Mönö tönïñadäni pancadäniya wenteye ïnäni adinque ayë möni odömonte apënedö mïni ëñente ënïnö baï quëwënämaï ïnäni adinque mïnitö ïñömö mänïnäni tömänäni ïnänite gomö aedäni. 
Mönitö cegaï baï mïnitö ebänö adobaï cequënëmïni ïmïnipa, ante ede tömëmïni do ëñëmïnipa. Mönitö mïnitö weca quëwëñedë wenteye ïnämaï quëwentamönipa. 
Ayë adobaï ecämenque cenguï ante näni pönönï ëninque mönitö önonque ënämaï inte weetë paga cete centamönipa. Ayë, Mïnitö cenguinque ante pönëninque wedämaï incemïnimpa, ante mönitö, Tömëmöni cenguï cencemönimpa, ante woyowotë itedë nanguï cedinque quëwentamönipa. 
Mönitö mïnitö ïmïnite, Möni quëwengëimpa, ante, Cenguï tönö mönitö owoquincö pönömïni encemönimpa, ante änämaï intamönipa. Mönitö mänömaï ante baï waa incedönimpa. Weetë ebänö mönitö cetamönii, ante adinque mïnitö adobaï cecemïnimpa, ante cetamönipa. 
Ede möni mïnitö weca quëwëñedë ince mönitö mïnitö ïmïnite, Ïïmaï ceedäni, ante wee antamönipa. Adocanque në mönö cequënënö ante, Wïï ceïnëmo, angä ïñongante mïnitö tömengä ingante cenguï godönämaï inguënëmïni ïmïnipa. 
Mïnitö weca pancadäniya önonque cedämaï a ongonte quëwënäni ïnänipa, ante änäni ëñëmönipa. Adodäni në Baa äninque cedämaï ïnäni inte weetë, Wadäni ebänö quëwënänii, ante godö wente godö wente tededäni ïnänipa. 
Mönitö mänïnäni ïnänite mönö Awënë Itota Codito ëmöwo äninque, Mïnitö ïïmö ïñö ïïmö ïñö nanguï cete quëwëedäni, ante wee ämönipa. Tömëmïni cete beyenque mïnitö cenguï ente cencemïnimpa, ante ancaa apënemöni ïmönipa. 
Mönitö tönïñamïni mïnitö guiquënë, Quïëmë waa impa, ante wentedämaï inte cöwë ceedäni. 
Mönitö mïnitö ïmïnite ïï yewëmöintaa möni yewëmongaïnö ate adocanque ëñënämaï cecä ïninque, Tömengä ecänö ingää, ante aedäni. Ayë tömengä guingo ïmonte wececäimpa, ante tömengä ingante gomö aedäni. 
Mïnitö adocä ingante, Wïï wacä ingampa, ante pönëninque weetë tömëmïni biwïidi ïnänite ante baï tömengä ingante wee ämïni ëñencecäimpa. 
Mönö Awënë Itota në piyënë cedongä ince tömengä pönö cecä ate mïnitö ebämenque bamïni ince cöwë piyënë cete quëwencemïnimpa. Mönö Awënë mïnitö tömämïni weca a ongoncecäimpa, ämopa. 
Botö Pabodobo ñöwo tömëmo önompoca yewëmöninque, Mïnitö ïmïnite waa pönëmopa, ante yewëmömo aedäni. Pabodo nänö yewëmöinta impa, ante ëñencemïnimpa, ante cedinque botö tömanta yewëmöninque mänömaï baï yewëmömopa. 
Mönö Awënë Itota Codito mïnitö ïmïnite waadete pönö cececäimpa, ante botö mäninque ante yewëmömopa.
﻿Botö Pabodobo ïnömo ïmopa. Itota Codito nänö në da godongaïmo ïmopa. Itota Codito waa pönï nänö ïnö baï mönö adobaï bacemöimpa, ante pönëmompa. Ïninque Itota Codito mönö në pönënongä tönö Wengonguï mönö ïmonte në Ængaingä tönö botö ïmote äna ëñëñömote da godöna godïmo ïmopa. 
Tïmoteo ëñëmi, Bitö acebiimpa, ante bitö ïmite yewëmömopa. Ede mönö wede pönënö ante apënebo në ëñënïmi inte bitö Itota Codito quïmi badinque näwä botö wëmi baï ïnömi ïmipa. Ïninque botö, Mempo Wengonguï tönö Awënë Itota mönö Codito tönö bitö ïmite waadete pönö waa ceda ate bitö gänë entawencebiimpa, ämopa. 
Botö Mäatedöniabe ïñömö pöninque bitö ïmite, Epeto ïñömö ee ongöe, nanguï antabopa. Mänïñömö wadäni babe wapiticë näni odömonte apënedö ante në odömonte apënedönäni ïnänite bitö, Mïnitö godömenque mänïnö ante odömonte apënedämaï ïedäni, ante ämi ëñencedänimpa. Mänömaïnö ante do botö änïnö baï ñöwo adodö ante bitö ïmite ämopa. 
Ayë, Dodäni önonque ante näni tedegaïnö ante pönënämaï quëwëedäni, ante bitö ancebiimpa. Ayë adobaï tömënäni wëmëidi teiyënäni ante pönëninque, Æmönänidö ingaïnänii, ante ancaa änewëñönäni bitö tömënäni ïnänite, Mïnitö mänïnö ante pönënämaï ïedäni, ancebiimpa. Ede mänïnö näni tedewënö beyë tömënäni, Æbänö ï, ante nanguï weetedö weetë änewënänipa töö. Weetë ede, Wengonguï nänö cedö ante wede pönëninque mönö cequënënö guiquënë tömënäni näni tedewënö beyë pönömenque cetimpa. 
Mänömaïnö ante äninque botö, Tömënäni mïmö ïïmaï entawëninque waadete pönencedänimpa, ante ämopa. Ede mïmö waëmö pönï entawëninque tömënäni Wengonguï ingante wede näni pönënö beyë waadete pönencedänimpa. Ayë adobaï nämä apente adinque wentamö mongënämaï entawënäni inte tömënäni waadete pönencedänimpa. 
Ïñempa pancadäniya mänïnö ante ëñëninque Baa ante ñimpo cete wade godinque önonque ante quëwënänipa. 
Möitee wodi nänö wee yewëmongaïnö ante odömonte apëneïnëmönipa, ante në änäni ince tömënäni näni odömonte apëneyedë quïnö apënedänii, ante ëñënämaï ïnänipa töö. Adobaï quïëmë ante apënedinque tömënäni, Ïïmaï impa, ïïmaï impa, ante apënedäni incete ëñënämaï ïnäni inte apënedänipa. 
Möitee wodi nänö wee yewëmongaïnö ante adinque nöingä cemö ïninque mänïnö tömengä nänö wee angaïnö ïñömö waa ante ïmaimpa, ante do ëñëmompa. 
Möitee wodi nänö wee yewëmongaïnö ante Wengonguï wïï në nö cedäni beyë pönö wee angacäimpa. Weetë në ëñënämaï cedäni tönö wadäni mänïnö ante ëñënäni ince në godömenque wëne wëne cedäni tönö tömënäni beyë pönö wee angacäimpa, ante do ëñëmompa. Ayë adobaï Wengonguï ingante Baa ante në quëwënäni tönö wëne wëne cedäni beyë wee angatimpa. Në teiyë waëmö entawënämaï ïnönäni beyë ayë adobaï Wengonguï ingante në badete todönäni beyë wee angatimpa. Mempocä ingante wäänä ïnante në wënönäni beyë ayë adobaï waocä ingante në pïinte wënönäni beyë wee angatimpa. 
Nänöogengä ïnämaï ïñongante në towënäni beyë ayë adobaï onguïñënäni näna onguïñencaya guëa towënäni beyë wee angatimpa. Në cete quëwengä bacecäimpa, ante waocä ingante në godonte ënäni beyë ayë adobaï në babe änäni beyë wee angatimpa. Wadäni ïnänite, Nö ämönipa ëñëedäni, ante në babe änewënäni beyë ayë adobaï nö odömonte apënedö ince në wadö ante cedäni beyë wee angatimpa. Mänïnäni tömänäni ëñencedänimpa, ante Wengonguï mänïnö ante pönö wee angacäimpa, ante ëñëmompa. 
Ede Wengonguï ñäö apäite ëmongampa, ante odömonte apënecebiimpa, ante tömengä në waa ïnongä inte ede tömengä watapë nänö apënedö ante pönongä entabopa. Ayë nö nänö odömonte apënedö ante Wengonguï nänö pönö angaïnö ante adodö änö impa. 
Itota Codito mönö Awënë pönö cecä beyenque botö tëï ëwocabo batabopa. Tömengä ïñömö botö ïmote waa adinque, Bitö në pönëmi inte cöwë edemö cebi ïmipa. Ïninque bitö botö beyë wadäni ïnänite në cebi bacebiimpa, ante pönö cegacäimpa. Mänömaï beyë botö tömengä ingante waa ate pönente apënebopa. 
Botö wëënëñedë Itota Codito ingante në godö babe ante änewengaïmo ïmopa. Tömengä ingante në pönënäni ïnänite wëne wëne cequïmo, ante në togënömo inte botö në pïinte quëwengaïmo ïmopa. Incete botö në pönënämaï ïnömo inte, Quïnö cequïï, ante ëñënämaï inte cebo adinque Wengonguï, Quëwencebiimpa, ante pönö waadete waa cegacäimpa. 
Mönö Awënë botö ïmo nanguï waadete pönö cecä adinque botö Itota Codito nempo quëwëninque në wede pönëmo badinque në waadete pönëmo bagaboimpa. 
Ïïmaï ante nö pönï näni änö näwangä ante impa, ante ämo ëñëmaïmïnipa. Itota Codito ïñömö, Wëne wëne cemïni ïmïnite ëmo beyenque quëwenguïmïni, ante inguipoga weë pongacäimpa. Tömengä mänömaï cecä incete wadäni wëne wëne cedäni ïñönäni botö tömëmoque godömenque wëne wëne në cegaïmo ïmopa. 
Mänömaï beyenque tömëmoque godömenque wëne wëne cegaïmo ïñömote Itota Codito pönö waadete angä beyenque quëwengaboimpa. Wëënëñedë botö baï në wëne wëne cegaïnäni ïnänite adinque Itota Codito, Botö weca cöwë wantepiyë näni quëwenguinque pancadäniya botö ïmote pönenguïnäni ïnänipa, ante do ëñengacäimpa. Ïninque tömengä, Botö në waadete cedinque ee abo ïmopa, ante tömënäni ïnänite odömoncete ante cedinque tömengä botö Pabodobo ïmote mänömaï pönö waadete waa cegacäimpa. 
Mönö Wengonguï ïñömö cöwë wënämaï në quëwengaingä ïnongä inte tömengä ïincayë ate adobaï cöwë wënämaï inte Awënë Odeye ïnongä ingampa. Tömengä awëmö ïñömö quëwënongä ïñongante mönö waocabo tömengä ingante edö cete aquïï. Tömengä weetë tömää në ëñengaingä ïnongä ingampa. Ïninque tömengä adocanque Wengonguï ïnongä ïñongante mönö tömengä ingante cöwë waa aquïmö anguënë. Tömengä ingante, Bitö ñäö baï ëmömi ïnömi ïmipa, ante apënedinque mönö ñïne cedämaï inte cöwë watapë angëimpa. Cöwë ïïmaï babaimpa, ante Amëë, ämopa. 
Tïmoteo, botö wëmi ëñëmi. Në pönënäni wëënëñedë Wengonguï beyë apënedinque bitö ïmitedö ante näni angaïnö baï adobaïnö ante apënedinque botö ïïmaï ämopa. Ede tömënäni näni angaïnö ante ëñente cedinque bitö tontadoidi näni cebaï adobaï bitö cequënënö ante guïñënämaï inte weetë tëï ëwocate nanguï cecebiimpa. 
Wengonguï ingante cöwë wede pönente incebiimpa. Adobaï mïmö entawëmi inte nämä apente pönëninque wentamö mongënämaï inte bitö cöwë quëwencebiimpa. Ede mïni pönencabo ïñömïnite pancadäniya nämä apente änämaï ïnäni inte Codito ingante näni pönënïnö ante dobe ñimpo cete wade godänimpa. 
Ïïmëneo tönö Adecantodo adobaï Wengonguï ingante ñimpo cedinque wade godatapa. Ïninque, Tömëna, Wengonguï ingante mönö wëne wëne ante babe änämaï ingëimpa, ante ëñencedaimpa, ante cedinque tömëna ïnate Tatäna nempo pede godontabopa. 
﻿Mïni pönencabo ïñömïnite botö täno ïïmaï ämopa. Wengonguï ingante mïni apëneyedë quïëmë mïni ëïnënö ante apënecemïnimpa. Tömengä ingante waa ate pönente apënedinque waodäni tömänäni beyë ante apënecemïnimpa ämopa. 
Awënë odeyeidi ince pönömenque awënëidi tömänäni ince mönö ïmonte waa aayönäni mönö piyënë cete quëwengëimpa, ante cedinque mïnitö tömënäni beyë ante Wengonguï ingante apënecemïnimpa. Ede Wengonguï ingante mönö cequënënö ante ayë waodäni ïnänite mönö cequënënö ante mönö waa cete quëwencemöimpa, ante Wengonguï ingante awënëidi beyë ante apënecemïnimpa. 
Mänömaïnö ante mönö apënedö ïñömö waa impa. Wengonguï mönö ïmonte në Ængäingä ïnongä inte mänïnö mönö apënedö ante waa acampa. 
Waodäni tömänäni näwangä botö angaïnö ante ëñencedänimpa, ante Wengonguï pönö engä beyenque quëwencedänimpa, ante në waa ceïnënongä ingampa. 
Ede adocanque Wengonguï ïnongä ingacäimpa. Tömengä waodäni ïnänite adinque, Wadäni baï ïnänipa, ante nänënë quëwengacäimpa. Ïninque Itota Codito në Waocä ëñagaingä inte teceguedë adocanque në pongä inte, Waodäni Wengonguï guiidënäni badinque adoyömö bee tente godongämë quëwencedänimpa, ante pönö cegacäimpa. 
Tömengä ïñömö mönö ïmonte ante godonte encete ante cedinque nämä wepë ince godoncete ante në pongä ingacäimpa. Wengonguï, Ïïöne, ante nänö angaïöne ince ïinque bayonte mänïnö Codito nänö cegaïnö ante, Nö impa, ante tömänäni ïnänite në odömongä ingacäimpa. 
Mänïnö ante bitö në apënebi bacebiimpa, ante Wengonguï botö ïmote angä ëñëninque botö tömengä nänö në da godömo batabopa, ante näwangä ämopa. Ede babe änämaï ïmopa. Ayë näwangä mönö pönënö ante Wengonguï, Wadäni oodeoidi ïnämaï ïnäni adobaï pönencedänimpa, ante cedinque botö ïmote angä ëñëninque botö tömengä nänö në odömonte apënedömo ïmopa. 
Wayömö wayömö godongämë mïni pönencabo ongonte mïnitö onguïñëmïni ïñömö në pïïnämaï ïmïni inte Wengonguï ingante apënemïni adinque botö waa tobaïmopa. Wadäni ïnänite në pïinte weetedö weetë änämaï inte weetë teiyë waëmö entawëmïni inte Wengonguï ingante pede empote apënecemïnimpa, ante aïnëmopa. 
Ayë onquiyëmïni ïñömö waëmö weocoo mongëmïni incete mïnitö, Botö waëmö weocoo mongëmo adinque wadäni botö ïmote waa acedänimpa, ante änämaï inte nämä baö ante guïñëñate pönëninque weocoo edemö wëñate mongencemïnimpa. Mïnitö ocaguï que que cemïni incete oodo badöï tönö pededamö näni ämö wente cedämaï incemïnimpa. Waëmoncoo näni nanguï godonte ënincoo näni waa acoo ante mïnitö mongënämaï incemïnimpa. 
Weetë ede Wengonguï ingante, Bitö Wengonguï Awënë ïmidö anguënë, ante në watapë apënemïni ïmïni ïninque mïnitö mïni apëneï baï cedinque mïni waa cequënënö ante pönencemïnimpa. Mänömaïnö ante pönente quëwencemïnimpa, ante adobaï aïnëmopa. 
Wadäni apëneyönäni mïnitö onquiyëmïni tededämaï inte ëamonca ongonte ëñencemïnimpa. Ayë në ämöni möni änö ante ëñëninque wadö pönënämaï inte do ëñente cecemïnimpa, ämopa. 
Godongämë mïni pönencabo weca ongonte mïnitö onquiyëmïni ïñömö odömonte apënedämaï incemïnimpa, ante botö wee ämopa. Ayë adobaï onguïñëmïni ïmïnite onquiyëmïni ïñömö, Ïïmaï ceedäni, ante änämaï incemïnimpa, ante wee ämopa. Weetë tededämaï ëñencemïnimpa. 
Wengonguï ede onguïñengä Adäö ingante täno badöninque ayë onquiyengä Eba ingante badongacäimpa. 
Ayë Tatäna wïï Adäö ingante wapiticë mäocä oda cegacäï. Weetë Eba ingante epiticëmë mäocä oda cedinque do wëne wëne cecä bagacäimpa. 
Incete onquiyënäni Wengonguï ingante godömenque pönëninque cöwë waadete pönënäni ïnönäni inte në nö pönente teiyë waëmö entawënäni ïninque tömënäni wëñënäni ïnänite mäñönänite Wengonguï wee aacä beyenque quëwencedänimpa, ämopa. 
﻿Ïïmaï ante näni änö nö pönï ante impa. Godongämë mönö pönencabo ïñömonte, Aaceboimpa, ante në angä ïñömö tömengä waa cequïnö ante pönö ceïnengä ingampa. 
Incete wadäni, Wëne wëne cecä ingampa, ante änämaï incedänimpa, ante cedinque në aacä weetë waa quëwenguënengä ingampa. Ede tömengä nänöogënä adodanque në manguïwengä incecäimpa. Tömengä töö pönente nö quëwengä incecäimpa. Nöïnö cecëimpa, ante pönëninque nämä wee ante në cecä incecäimpa. Waodäni botö ïmote waa acedänimpa, ante cedinque waa quëwencecäimpa. Waodäni ïnänite, Botö oncönë pö cëedäni, ante cöwë në watapë angä incecäimpa. Ayë tömengä në waa odömonte apënecä incecäimpa. 
Në aacä tï nämë bete beyë quidi quidi dowënämaï quëwenguënengä ingampa. Wacä ingä do pïinte cedämaï ïnongä inte weetë edemö cecä inte quëwencecäimpa. Tömengä piyënë cecä incecäimpa. Tömengä godonte näni ëinta ante waadete pönente wedämaï incecäimpa ämopa. 
Në aacä tönö godongämë quëwënäni ïnänite tömengä waa aaquënengä ingampa. Tömengä wëñënäni ïnänite edemö aacä beyë tömënäni weetë tömengä ingante waa adinque tömengä nänö änö ante ëñente cete quëwencedänimpa. 
Ede në aacä tönö godongämë quëwënäni ïnänite tömengä wïï waa aacä ïninque Codito ingante godongämë mönö pönencabo ïñömonte edö cete waa aacä inguingää. 
Itota Codito ingante ñöwo tece pönëningä wïï në aacä baquënengä ingampa. Ede mänömaï ïnongä ïñongante mïnitö, Në aabi ïmipa, ämïni ïninque tömengä nämä ince, Adoboque waa cebo ïmopa, ante pönengä ïmaingampa. Wëne awënë mänömaï pönengä beyenque Wengonguï tömengä ingante apente nänö panguïnö baï në aacä ingante adobaï apente pämaingampa. 
Ayë adobaï Itota Codito ingante në pönënämaï ïnäni në aacä ingante adinque, Tömengä në waa cecä ingampa, ante acedänimpa, ante cedinque tömengä waa quëwenguënengä ingampa. Tömengä waa cedämaï ingä adinque tömënäni weetë, Tömengä wëne wëne cecä ingampa, ante pïïmaïnänipa. Tömengä waa cedämaï ingä pïïnäni ïninque wëne awënë ïñömö, Tömengä oda cececäimpa, ante godö cecä ate tömengä do wëne wëne cecä babaingampa. 
Mönö pönencabo tönö godongämë në cedäni ïñömö adobaï, Mönö eyepë cete quëwëmö ïninque wadäni mönö ïmonte waa acedänimpa, ante cedinque waa quëwenguënënäni ïnänipa. Në cedäni nämä näni änö baï ante nö cecedänimpa. Tömënäni yowepë wedenque tï nämë biïnömë näni ämë wïï nanguï becedänimpa. Babe cemöni incete godonte näni ëinta cöwë godömenque encemönimpa, ante wadäni näni pönëwënonque ante ïïnäni weetë mänïnö ante pönënämaï incedänimpa. 
Ede nämä apente pönëninque wentamö mongënämaï entawënäni inte tömënäni Wengonguï nänö wë wodonte angaïnö ante tece ëñëninque tömënäni, Nö pönï mönö pönënö impa, ante cöwë wede pönenguënënäni ïnänipa. 
Ayë mänïnäni ïnänite mïnitö, Quïnö cemïni ïmïnii, ante ëñencete ante cöwä acemïnimpa. Ayömïni tömënäni cöwë waa cete quëwënäni adinque mïnitö weetë tömënäni ïnänite, Mïnitö mönö pönencabo tönö godongämë në cemïni bacemïnimpa, ante ämïni bacedänimpa. 
Tömënäni nänöogëidi ïnänite wadäni waa acedänimpa, ante cedinque adobaï eyepë cete waa quëwenguënënäni ïnänipa. Mänïnäni ïñömö wadäni ïnänitedö ante babe änämaï incedänimpa. Weetë adodäni cöwë töö pönente nö quëwënäni incedänimpa. Tömënäni cöwë pönëninque, Ïïmaï cecemönimpa, ante näni änïnö baï edemö cecedänimpa. 
Mönö pönencabo tönö godongämë në cecä ïñömö tömengä nänöogënä adodanque në manguïwengä incecäimpa. Tömengä wëñënäni ïnänite ayë tömengä tönö godongämë quëwënäni ïnänite tömengä në waa aaquënengä ingampa. 
Mönö pönencabo tönö godongämë në cedäni ïñömö, Në waa cedïnäni ïnänipa, ante adinque mönö tömënäni ïnänite waa ämompa. Ayë mänömaï waa cedïnäni inte mänïnäni, Itota Codito ingante pönëedäni, ante guïñënämaï apënecedänimpa. 
Quingë bitö weca ace ponceboimpa, ante pönëmo incete botö, Ïïmaï cee, ante bitö ïmite yewëmömopa. 
Botö weetë wïï quingë pömo ïninque bitö, Mönö Wengonguï tönö godongämë quëwencabo ïnömö inte mönö ebänö cequïï, ante bitö ëñencebiimpa, ante yewëmömopa. Ede Wengonguï në Quëwengaingä quïmö ïnömö inte mönö Codito ingante godongämë mönö pönencabo ïñömö mönö cobacadewë tëï ongö baï tömengä nö nänö angaïnö ante ñimpo cedämaï inte weetë wee cemö ïmompa. 
Ïïmaï ante nö pönï impa. Wengonguï ayongä mönö ebänö waa cete quëwenguïï, ante Wengonguï wë wodonte nö nänö angaïnö ince ñöwoyedë edonque pönï mönö ëñënö ïñömö waa pönï impa. Ïïmaï impa. Wengonguï inguipoga ïñömö ponte ëñadinque Waocä bacä agadänimpa. Tömengä ingantedö ante Wengonguï Önöwoca, Mäningä waëmö quëwënongä ingampa, angacäimpa. Tömengä ingante Wengonguï anquedoidi do agadänimpa. Wabeca wabeca näni quëwencabo ïnänite Itota nänö cegaïnö ante apënegatimpa. Tömäme quëwënäni pancadäniya tömengä ingante pönente bagadänimpa. Ayë tömengä ñäö baï ëmöninque öönedë ïñömö ocë ëmente gogacäimpa. Mänömaïnö ante näni ämotamïni änö baï impa. 
﻿Wengonguï Önöwoca ïïmaï ante edonque pönï apënecampa. Ïinque ïïöneidi bayonte Codito ingante në pönënäni ince pancadäniya ñimpo cete tömengä ingante pönënämaï bacedänimpa. Ïninque önöwocaidi ince në, Wapiticë oda cecedänimpa, ante në wëne wëne cedönäni mïñë tee empo gocedänimpa. Goyönäni wëneidi näni odömonte apënewënö ëñente cequïnäni ïnänipa. 
Në babe änäni në wadö tedete wadö cedäni ïñömö tömënäni mänïnö wëneidi näni odömonte apënewënö ante në odömonte apënedäni ïnänipa. Ïïnäni guiquënë tömënäni nämä näni apente pönënö ante ömetawënäni inte wëne wëne näni cedïnö ante wedämaï quëwënänipa. 
Mänïnäni ïñömö waodäni ïnänite wee äninque, Mïnitö, Botö nänöogengä, ante onquiyengä ingante mönämaï ïedäni, änänipa. Ayë adobaï mönö waa cenguï adinque pancaa ante, Cënämaï ïedäni, ante wee änänipa. Ïñempa Wengonguï ede tömää cenguï badongacäimpa. Tömengä, Botö ïmote waa ate pönente apënedinque në pönënäni ïñömö botö nö angaïnö ante ëñënönäni inte cenguï ente cencedänimpa, angampa. 
Ede Wengonguï nänö badongaincoo tömancoo waa pönï ï ïñonte mönö Wengonguï ingante waa ate pönente apënedinque tömää cenguï ëmö ïninque pancaa ante edö cete Baa ante ënämaï inguïï. 
Ïñempa Wengonguï nänö angaïnö beyenque ayë tömengä ingante waa ate pönente apënemö beyenque tömää cenguï ïñömö teiyë waëmö cenguï bapa. 
Bitö godongämë mïni pönencabo ïñömïnite bitö mänïnö botö änö ëñëninque bitö tönïñadäni ïnänite weetë odömömi ïninque Itota Codito beyë në waa cequïmi incebiimpa. Ayë Wengonguï nänö angaïnö ante mönö pönënö ante ëñente quëwëninque bitö waa mönö odömonte apënedö ante në ëñente cedïmi inte ede tömo cente baï në nö cebi incebiimpa. 
Babeidi baï në tedewënäni ïnänite ëñënämaï inte bitö onquiyënäni picënäni ince önonquedö ante näni tedewënïnö ante ëñënämaï incebiimpa. Weetë, Wengonguï ayongä mönö waa cete quëwencete ante cedinque bitö ïñömö tëï ëwocabo badinque ceceboimpa, ante godömenque godömenque cecebiimpa. 
Mönö baö tëëmö bacëimpa, ante cedinque mönö ñimpo cedämaï inte adodö adodö cemompa. Mänïnonque ante mönö cedö guiquënë wedenque waa impa. Weetë Wengonguï ayongä mönö waa cete quëwëmö ïninque mönö ñöwoyedë waa quëwëninque adobaï ïincayë ate waa quëwenguïmö incemöimpa. Ïninque mänïnö ante mönö cequïnö ïñömö tömää beyë nö waa pönï ï ïninque, Mönö tëï ëwocaquïmö, ante cedinque mönö ñimpo cedämaï inte adodö adodö cecëimpa. 
Mänömaïnö ante nö pönï näni änö näwangä ante impa, ante ämo ëñëmaïmïnipa. 
Mänömaï beyë tëï pïñëninque nanguï cemö ïmompa. Ede, Wengonguï në Quëwengaingä beyenque mönö watapë quëwengëimpa, ante pönengaïmö ïmompa. Tömengä ïñömö mönö waocabo tömämö ïmonte, Quëwenguïmïni, ante në Ængaingä ince tömengä ingante në pönëmö ïñömonte nö engä beyenque mönö quëwengëimpa. 
Mänïnö botö änö ante bitö tömënäni ïnänite, Ïïmaï ceedäni, ante odömonte apënecebiimpa, ämopa. 
Bitö wïï picëmi incete ecämenque ïñongante bitö, Botö ïmote pïinte adämaï incecäimpa, ante pönente quëwencebiimpa. Weetë ede bitö Wengonguï ingante në pönënäni beyë ante, Botö cebaï tömënäni adobaï cecedänimpa, ante ïïmaï cecebiimpa. Apënebi ince waa cete quëwëmi ince waadete pönëmi ince wede pönëmi ïmi ince nö pönente waa cebi ince bitö, Botö baï bacedänimpa, ante cedinque bitö cedö ante odömömi adinque tömënäni adobaï cecedänimpa. 
Botö pönämaï inguinganca bitö ongöñömö ïñömö Wengonguï angä ëñente näni yewëmongaïnö adinque adodö ante edemö apënebi ëñencedänimpa. Ayë Wengonguï ingantedö ante apënebi inte odömonte apënebi ëñencedänimpa. Mänïnonque cete ongoncebiimpa. 
Mïni pönencabo ïñömïnite në aadäni näni Picencabo ïñömö bitonga gampo cedinque Wengonguï beyë apënedinque bitö ïmite, Bitö në aabi badinque në odömonte apënebi bacebiimpa, ante pönö apënedänitapa. Ïninque bitö do në aabi badinque në odömonte apënebi bagaïmi inte godömenque godömenque cecebiimpa. 
Ede waodäni tömänäni bitö ebänö godömenque waa cebi ïmi adinque ëñencedänimpa, ante cedinque bitö mänïnonque ante pönëninque godömenque godömenque cecebiimpa. 
Bitö quëwënö ante, Æbänö quëwëmoo, ante nämä wee aacebiimpa. Ayë bitö odömonte apënedö ante, Botö nö pönëninque odömonte apëneceboimpa, ante wee cecebiimpa. Ede mänömaï cete wentedämaï inte cöwë cecebiimpa. Bitö mänömaï cebi ïninque tömëmi nämä ince wantepiyë quëwencebiimpa. Bitö odömonte apëneyömi në ëñënäni ïñömö adobaï bitö cedö beyenque wantepiyë quëwencedänimpa. 
﻿Onguïñengä picengä wëne wëne cecä incete tömengä ingante pïinte änämaï incebiimpa. Weetë tömëmi mempocä ingante ante baï tömengä ingante waadete ämi ëñencecäimpa. Edënïnäni ïñömö tömëmi biwïidi ïnänite ante baï tömënäni ïnänite waadete ämi ëñencedänimpa. 
Onquiyënäni picënäni ïñömö tömëmi wäänä ïnante ante baï bitö tömënäni ïnänite adobaï waadete ämi ëñencedänimpa. Ayë baquedäni ïñömö tömëmi biwinqueidi ïnänite ante baï tömënäni ïnänite waëmö mïmönë waadete ancebiimpa. 
Owempoïnäni në näwangä ömepodäni inte quëwënänipa, ante tömënäni ïnänite waa adinque pönö cecebiimpa. 
Incete owempoingä wëñënäni nëengä ïninque nänömoidi nëengä ïninque mänïnäni weetë tömengä beyë cequënënänipa. Ede mänïnäni täno tömënäni tönö godongämë quëwënäni ïnänite waa adinque näëmë näni cequënënö ante, Æbänö cequïï, ante ëñente cecedänimpa. Mänömaï cedinque tömënäni mempoidi tönö mëmëidi tömënäni ïnänite waadete näni cedï baï ïïnäni adobaï mempoidi tönö mëmëidi ïnänite näëmë waadete cecedänimpa. Ede mänömaï cedäni adinque Wengonguï waa acecäimpa. 
Në nö ömepocä ïnongä inte adodanque quëwengä ïninque tömengä në owempoingä ïnongä inte Wengonguï beyenque watapë quëwengëimpa, ante pönengä ingampa. Itedë ince woyowotë ince tömengä ñimpo cedämaï inte, Botö beyë cequïmi, ante Wengonguï ingante apënete quëwengampa. 
Weetë owempoingä tote quëwengëimpa, ante nämanque pönente në quëwënongä guiquënë tömengä mïï quëwengä incete do wente baï ingampa töö. 
Tömënäni ïnänitedö ante wëne wëne änämaï incedänimpa, ante wee cedinque bitö mänïnö botö änö ante adodö ante ämi ëñencedänimpa. 
Æcänö guiidënäni ïnänite pönö cedämaï ïnaa ayë tömengä näni wencabo ïnänite pönö cedämaï ïnaa tömengä ïñömö Wengonguï nänö angaïnö mönö pönënö ante do Baa äninque wïï ëñente cecampa. Ayë në pönënämaï ingä wëne wëne cecä ïñongante mäningä ïñömö godömenque wëne wëne cecä ingampa töö. 
Owempoïnä do tetenta wadepo ganca godömenque në picënä ïnönä inte tömënä nänöogengä wodi ingante në mönïnanque quëwënä ingadäimpa, ante adinque bitö, Wengonguï quï, ante mönö godonte ëninta mänïnä owempoïnä në enguïnä incedäimpa, ante tömënä ëmöwo ante yewëmoncebiimpa. 
Ede tömënä wëñënäni ïnänite waa cedä pedäni ïnänitawo. Wadäni ïnänite tömënä, Botö oncönë pö beedäni, ante waa apënedä ïnantawo. Wengonguï quïnäni ïñönänite tömënä nämä pönënämaï inte waa cedantawo. Në wewënäni ïnänite adinque tömënä tömënäni tönö godongämë cedantawo. Ayë, Quïëmë waa cecëimpa, ante mänïnonque ante pönëninque cete quëwënantawo. Mänömaï quëwënä adinque waodäni, Mänïnä nöïnä waa cedä ïnönampa, ante do ëñënäni ïnänitawo, ante adinque bitö weetë tömënä ëmöwo ante yewëmoncebiimpa. Ayë wadäni mänïnä baï ïñönänite bitö, Wengonguï quï, ante mönö godonte ëninta mänimpodänique në enguïnäni incedänimpa, ante tömënäni ëmöwo ante yewëmoncebiimpa. 
Weetë ede owempoïnäni wïï picënäni ïñönänite bitö tömënäni ëmöwo ante yewëmönämaï inte Baa ancebiimpa. Ayë toïnente wewëninque Codito ingante ñimpo cete wade godinque weetë, Wacä nänöogengä ingante möïnëmopa, ante quëwënänipa. 
Ede tömënäni Codito ingante, Botö bitö beyenque ceceboimpa, ante täno näni angaïnö ante ñimpo cedäni beyë Wengonguï apente pangä wecedänimpa. 
Ayë godömenque ïïmaï cedänipa. Tömënäni cedämaï inte wenteye badinque adobaï wacönë wacönë acete ante önonque godäni ïnänipa töö. Ayë wïï önonque wenteyedänique badinque tömënäni, Wadäni ebänö cedänii, ante gote adinque wadäni näni cedönö ante godö wente godö wente tededäni ïnänipa. Ede wïï näni anguënënö ante do änewënänipa. 
Mänömaï beyë botö owempoïnäni wïï picënäni ïnänite ïïmaï ämopa. Mïnitö weetë möninque wëñënäni mäedäni. Ayë oncönë mïni cequënënö ante ceedäni. Wadäni ede mönö ïmontedö ante wëne wëne näni tedewënö ante tededämaï incedänimpa, ante mïnitö mänömaï cete waa quëwëedäni, ämopa. 
Ïñempa owempoïnäni pancadäniya do Itota Codito ingante ëmö cete godinque Tatäna mïñë tee empoce godänitapa töö. 
Onquiyengä në pönengä ïñömö tömengä guiidënäni owempoïnäni nëengä ïninque tömengä tömënäni beyë cececäimpa. Codito ingante godongämë mïni pönencabo ïñömïnite tömengä, Botö guiidënäni ïnänite godömïni encedänimpa, ante änämaï incecäimpa. Mänömaï cedinque Codito ingante mïni godongämë pönencabo weetë, Owempoïnäni näwangä ömepodäni ïnänipa, ante adinque tömënäni ïnänite godömïni encedänimpa, ämopa. 
Wengonguï ingante godongämë mïni pönencabo ïñömïnite në aadäni näni Picencabo ïñömö nö waa aadäni ïñönänite mïnitö tömënäni ïnänite waa aquënëmïni ïmïnipa. Mänïnäni Wengonguï nänö angaïnö ante në apënedäni inte ayë në odömonte apënedäni ïñönänite mïnitö godömenque nanguï waa acemïnimpa. 
Ede Wengonguï ïïmaïnö ante apënecä ëñëninque yewëmongadänimpa. “Wagada onguïñengä në cecä inte tömentapo ë yacëimpa, ante ämi pïnä pïnä gäwate cegöñongä bitö tömengä önöne wee wodönedämaï inte ee abi cencecäimpa,” ante yewëmongatimpa. Ayë godömenque ïïmaï ante impa. “Në cecä ïñömö tömengä nänö cedïnö beyë ante në enguënengä ingampa.” Mänömaï yewëmongadänimpa. 
Godongämë mïni pönencabo ïñömïni waocä adocanque ïñömö bitö ïmite apënedinque, Mäningä në aacä Picengä ïñömö wëne wëne cecantapa töö, ante äñongante bitö ëñënämaï incebiimpa. Weetë waoda mënaa në babe wapiticë änämaï ïna inte bitö ïmite apënedinque, Tömengä në wëne wëne cecantapa, ante adodö apëneda ëñëninque bitö në äna ïnate ëñencebiimpa. Ayë waodäni mengäa go adocanque adobaï adodö apënedäni ëñëninque bitö në änäni ïnänite ëñencebiimpa. 
Në wëne wëne cedönäni ince ñimpo cedämaï ïnänipa, ante adinque bitö weetë godongämë ongönäni ëñëñönäni mänïnäni ïnänite nanguï ancebiimpa. Godongämë ongönäni ëñëñönäni bitö mänömaï ämi ïninque tömënäni weetë guïñëninque, Wëne wëne mönö cequïnö ante cedämaï incemöimpa, ante pönencedänimpa. 
Mönö Wengonguï ayongä Itota Codito ayongä Wengonguï nänö apente ënïnäni anquedoidi ayönäni botö ïïmaï ämopa. Mänïnö botö änïnö ante ëñente cedinque bitö, Adoyömö pönï ïnänipa, ante tömänäni ïnänite adoyömö godö cebi incebiimpa. Wïï adocanque ingante, Botö në waa adïmi ïmipa, ante tömengä ingante wadö cedämaï incebiimpa. 
Æcämenque ingante, Mönö pönencabo beyë bitö në cebi baquïmi, ante pönëmi inte bitö tömengäa quingë gampo cedämaï ïe. Ede quingë gampo cebi në cecä badinque ede tömengä wëne wëne cecä ïninque bitö adobaï tömengä tönö wëne wëne cebi baquënëmi ïmipa. Bitö tömëmique godömenque wëne wëne näni cepämo ante tömänö ante Baa ante waa cete quëwëe. 
Bitö cëinca cedente webitawo. Ayë wante wante ïñö wante wante ïñö wëne wëne inte webitawo. Ïninque wïï epenque bee ämopa. Weetë biïnömë wedenque bete quëwencebiimpa. 
Wengonguï nänö apente anguïöne badämaï ïñedë ince waodäni pancadäniya wëne wëne näni cegaïnö do edonque pönï impa. Wadäni guiquënë wëne wëne näni cegaïnö wë wodonte ï ince mänïñedë edonque pönï baquïnö anguënë. 
Ayë adobaï waodäni waa näni cegaïnö do edonque pönï impa. Ayë ñöwoyedë pancaa waa näni cegaïnö wïï edonque pönï ï incete wïï cöwë wë wodonte ingëimpa. Weetë edonque pönï aquïnö anguënë. 
﻿Waodäni awënëidi näni në ö ënïnäni inte awënëidi beyenque cete ñä ceyente baï në quëwënäni ïñömö tömënäni tömänäni awënëidi ïnänite waa ëñente cecedänimpa. Ïñempa tömënäni në pönënäni inte wïï waa ëñente cedäni baï wadäni weetë Wengonguï ëmöwo ante wëne wëne ante babe anguënënänimpa. Adobaï mönö odömonte apënedïnö ante, Wëne wëne impa, ante anguënënänimpa. 
Tömënäni awënëidi ïñömö në pönënäni ïnäni beyenque në cedäni ïñömö, Botö tönïñacanque ïnongä inte botö awënë ïñömö önonganque ingä awedö, ante pïïnämaï incedänimpa. Weetë ede në cedäni ïñömö, Botö cebo në engä ïñömö në pönengä ïnongä inte Wengonguï nänö në waadecä ingampa, ante adinque tömënäni awënëidi ïnänite godömenque waa ëñente cecedänimpa. Ïninque Tïmoteo ëñëmï. Mänïnö ante tömënäni ïnänite odömonte apënedinque bitö adodö adodö ante ancaa ancebiimpa, ämopa. 
Pancadäniya wadö ante odömonte apënedinque mönö Awënë Itota Codito nö pönï nänö angaïnö ante Baa änänipa. Ayë mönö odömonte apënedö ante tömënäni Wengonguï ayongä mönö waa cete quëwenguënënö ante Baa änänipa. Ïninque ecänö mänömaï Baa äna ïñömö 
tömengä nämä ince, Botö gomonga waa ëñëmopa, ante në pönënongä ingä incete tömää ëñënämaingä ingampa. Tömengä nämanque nänö pönëwënö ante weetedö weetë tededinque, Ædedö ï, ante wacä tönö guëadö guëa äïnëwente wecampa. Tömengä mänömaï tedecä beyenque wadäni në gomonga ëñengä ingante godö pïinte adänipa. Godongämë wadodö wadö pïinte tedewënänipa. Wacä ingä wacä ingä, Bitö wëne wëne cebi ïmipa, ante änewënänipa. Nämä näni wëne wëne pönënonque ante, Wadäni wëne wëne cedänipa, ante pönëwënänipa. 
Ayë ocaidë pönente wentamö encadäni inte tömënäni Wengonguï näwangä nänö angaïnö ince ëñënämaï badänipa. Ïninque näni cabo ince wacä ingä wacä ingä guëadö guëa apënete näni pïincabo ïnänipa. Ayë mänïnäni adobaï, Wengonguï ayongä waa cete quëwëmö beyenque nanguï ëate baquïmö, ante pönëwënänipa. 
Ïñempa mäincoo quincoomë ëacä incete, Mäninque ëabopa, ante piyënë cete quëwënongä ïñömö tömengä Wengonguï ayongä waa cete quëwengä beyenque watapë quëwënongä inte nö nanguï ëacä ingampa. 
Ede mönö ïï inguipoga ïñömö ömaamö pontamompa. Adobaï ömaamö inte tao goquïmö ïmompa. 
Incete mönö cenguï tönö weocoo ëamö inte mäninque beyë mönö watapë quëwenguinque ïmompa. 
Wadäni guiquënë, Mäincoo nanguï ëaïnëmönipa, ante quëwënäni inte tömënäni wëne wëne näni ceïnëmämo badinque oda cete goquïnänidö anguënë. Mänömaï cedinque tömënäni, Quïnö önonque impa, ante ëïnente badänipa. Ayë wëne wëne näni baquinque ede ëïnëwënäni inte quïëmë ince tömënäni ëmëwo ömäe näni ëwenguïnonque gocedänimpa. 
Waodäni näni godonte ëinta waadete pönente näni wedö beyë wadö wadö näni wëne wëne cepämo pompa. Ede pancadäniya, Mönö godonte enguinta engëimpa, ante pönëninque tömënäni näni wede pönenguënënö ñimpo cete wade godinque nämä näni cedö beyenque nanguï wewente badänitapa. 
Bitö guiquënë Wengonguinque ingante në cedömi inte mänïnö tömänö ante ñimpo cete wodii gote baï quëwencebiimpa, ämopa. Weetë mönö nö cequënënö ante cete quëwencebiimpa. Wengonguï ayongä mönö waa cete quëwengëimpa, ante cecebiimpa. Mönö wede pönëmämo, ante godömenque pönente quëwencebiimpa. Waodäni ïnänite godömenque waadete pönencete ante cecebiimpa. Ayë tëï pïñente entawëninque wenteye badämaï inte ee cecebiimpa. Cöwë edemö cete quëwencebiimpa. 
Wengonguï ingante mönö wede pönënö ante mönö cequënënö ante bitö tëï ëwocate cecebiimpa. Mönö wënämaï quëwenguïnö goquïmö, ante pönente ñimpo cedämaï incebiimpa. Ede waodäni teiyënäni ëñëñönäni, bitö, Wengonguï ingante wede pönente babopa, ante äñömi Wengonguï ede, Mänïnö quëwenguïnö gocebiimpa, ante bitö ïmite apente aa pecantapa. 
Wengonguï pönö cecä beyenque quingämenque ince tömänäni quëwënäni ïnänipa. Itota Codito ïñömö Pontio Pidato ingante apënedinque, Quïnö nö impa, ante edonque pönï apënegaingä ingampa. Ede Wengonguï tönö Itota Codito mänömaïnö ingaïna ïñöna botö tömëna ayöna bitö ïmite, Ïïmaï cee, ämopa. 
Mönö Awënë Itota Codito nänö ocë ëmente ponguinganca bitö mänïnö botö wee änö tömänö ante waa ëñente cecebiimpa, ämopa. Bitö ëñente cedö adinque wadäni edö cete, Wëne wëne impa, ante anguïnänii, ante pönente cöwë waa pönï cecebiimpa. Mänömaï ante ämopa. 
Wengonguï nänö aïnenguïöne bayonte Itota ocë ëmente poncecäimpa. Mönö Awënë Wengonguï ïñömö tömengä adocanque Wengonguinque ingaingä inte në waa pönï ïnongä ingampa. Tömënäni awënë odeyeidi ïñönänite tömengä Teiyë Awënë Odeye ïnongä ingampa. Ayë tömengä ïñömö awënëidi tömänäni Awënë ïnongä ingampa. 
Tömengä adocanque në wantepiyë wënämaï ïnongä inte në Quëwengä ingaingä ingampa. Tömengä tömää ñäö ïñömö quëwënongä ïñongante waodäni edö cete tömengä weca goquïnänii. Tömengä mönö waocabo mönö në adämaï ingaingä ingampa. Ede tömengä ingante mönö edö cete aquïï. Tömenganque ingante waodäni tömänäni waa aquïnänidö anguënë. Tömenganque cöwë në tëï pïñënongä inte quingämenque quëwënäni ïñönänite tömengä tömänäni Awënë inguingänö anguënë. Mänömaï babaimpa, ante, Amëë, ämopa. 
Inguipogaque mäincoo në nanguï ëadäni ïnänite bitö ïïmaï ancebiimpa. Nanguï ëamöni inte mönitö godömenque waa pönï ïmönipa, ante pönënämaï ïedäni. Ïñempa mäincoo mönö ëadincoo ïñömö quingë de ä apa quëwënänii. Ïninque mïni mäincooque ante wïï mänincooque ante pönëedäni. Weetë, Wengonguinque beyenque watapë quëwengëimpa, ante pönëedäni, ancebiimpa, ämopa. Ede, Mönö quï quïnö de ä, ante wemö adinque tömengä mönö ïmonte, Mïni watapë quëwenguinque, ante tömää në pönongä enguïmö ïmompa. 
Mänïnäni në nanguï ëadäni ïnänite bitö, Mïnitö quïnö waa cequïï, ante mänïnonque cecemïnimpa, ancebiimpa. Waa mïni cequïnö ante mïnitö nanguï cete quëwencemïnimpa. Ayë do Ao ante mïnitö mäincoo mïni ëadincoo pancacooga pede godömïni encedänie, ancebiimpa, ämopa. 
Mänïnö baï në cedönänique, Mönö nämä beyë ëaquincoo, ante öönedë ïñömö do cö cete baï cedänipa. Mänömaï cedinque tömënäni, Nö pönï mönö quëwenguinque impa, ante ïincayë ate encedänimpa. 
Tïmoteo ëñëmi. Wengonguï, Wee aacebiimpa, ante bitö ïmite quïnö pönongä bitö ö ënïnö ante wee ae. Teiyë waëmö ëwocadämaï inte wadäni önonquedö ante näni änönö ante ëñënämaï ïe. Adobaï wadäni, Mönitö ëñente ate nanguï encaïmöni ïmönipa, ante në babe änäni ïñönänite bitö wadodö wadö näni änewënö ante ëñënämaï ïe. 
Tömënäni näni änewënö ante pönëninque waodäni pancadäniya Wengonguï ingante näni pönënïnö ante do ñimpo cedinque wade godïnäni ïnänipa. Wengonguï bitö ïmite waadete pönö cececäimpa, ante botö mäninque ante yewëmömopa.
﻿Botö Pabodobo ïnömo ïmopa. Wengonguï nänö änö baï Itota Codito nänö në da godongaïmo ïmopa. Itota Codito nempo quëwënönäni ïñönänite Wengonguï, Mïnitö wantepiyë mïni quëwenguïnö ante pönömo enguïmïni ïmïnipa, angacäimpa. Mänömaï beyë tömengä botö ïmo, Mänïnö ante apënebi ëñencedänimpa, angä ëñëninque botö tömengä nänö në da godongaïmo ïmopa. 
Tïmoteo ëñëmi. Bitö botö wëmi baï ïnömi inte botö në waadebi ïnömi ïmipa. Bitö acebiimpa, ante bitö ïmite yewëmömopa. Mönö Mempo Wengonguï tönö Awënë Itota mönö Codito tönö bitö ïmite waadete pönö waa ceda ate bitö gänë entawencebiimpa, ämopa. 
Wëënëñedë botö wëmëidi näni cegaï baï botö adobaï nämä apente pönente adinque wentamö mongënämaï entawëmo inte Wengonguï beyë në cebo ïmopa. Botö itedë ince woyowotë ince bitö beyë ante mäningä Wengonguï ingante botö apëneyedë adocä ingante cöwë waa ate pönente apënebopa. 
Botö bitö ebänö wëñapë tamömitapa, ante pönëninque, Botö watapë toceboimpa, ante bitö ïmite aïnente ïmopa. 
Bitö Wengonguï ingante nö wede pönëmi ïmipa, ante adïmo inte botö adodö ante weetë pönëmopa. Ede bitö ñëñë Doida bitö wäänä Eönita tönö tömëna täno Wengonguï ingante nö wede pönente näna ingaï baï bitö ïñömö ñöwo adobaï ïmipa, ante do ëñëmopa. 
Mänömaï beyë bitö ïmite ïïmaï ämopa. Wengonguï nänö cedönö ante bitö cecebiimpa, ante botö bitonga gampo ceyömo Wengonguï pönö cecä ëninque ëwocabi ïmipa. Ïninque mänïnö bitö ëwocadö beyenque bitö godömenque godömenque cecebiimpa. 
Wengonguï tömengä Teiyë Waëmö Önöwoca ingante mönö ïmonte pönongä ëmö ïninque mönö wïï tömengä beyë guïñente ëwocamompa. Weetë mänïwoca beyë tëï ëwocamö ïmompa. Ayë adowoca ingante ëwocadinque waodäni ïnänite waadete pönëmö ïmompa. Adowoca beyë mönö, Nöïnö cecëimpa, ante pönëninque nämä wee ante cemö ïmompa. 
Mönö Awënë Itota Codito nänö angaïnö bitö ëñënïnö ante bitö guingo imönämaï inte apënecebiimpa. Botö adobaï, Tömengä nänö angaïnö botö ëñënïnö ante botö apënebo beyë botö ïmote tee mönedäni weyömote bitö mänïnö adinque guingo imönämaï inte apënecebiimpa. Weetë botö tönö Itota ingantedö ante möna watapë apënedö ante apënedinque bitö Wengonguï nänö tëï pïñëmämo ante ëwocadinque botö tönö adobaï guëa caate wecebiimpa. 
Wengonguï, Quëwencemïnimpa, ante mönö ïmonte ëninque, Mïnitö teiyë waëmö entawente quëwencemïnimpa, ante mönö ïmonte aa pegacäimpa. Mänömaï cedinque tömengä wïï mönö waa cedïnö beyenque weetë tömengä nänö aïnënö ante cegacäimpa. Ayë wëënëñedë inguipoga badönämaï ïñedë tömengä, Itota Codito beyenque, ante pönëninque mönö ïmonte waadete pönö cegacäimpa. Mänïnö nänö waadete pönö cegaïnö beyenque tömengä mönö ïmonte ëninque aa pegacäimpa. 
Incete ñöwoyedë mönö ïmonte, Quëwenguïmïni, ante në Ængaingä Itota Codito pongä ïninque tömengä waadete nänö pönö cegaïnö ante edonque odömongantapa. Ayë Itota ingantedö ante mönö watapë apënedö beyë tömengä, Mïnitö mempoga wënämaï incemïnimpa, ante cedinque wantepiyë wënämaï mönö quëwenguïmämo ante edonque odömongacäimpa. 
Wengonguï botö ïmote apënedinque, Itota ingantedö ante watapë botö apënedö ante bitö apënebi ëñencedänimpa, angantapa. Angä ëñëninque botö adobaï tömengä nänö në da godömo ïmo inte ayë në odömonte apënebo ïmopa. 
Mänïï beyë botö mänömaï wewente quëwëmopa. Incete, Æcänö ingante në wede pönëmo ïmopa, ante do ëñëmo inte botö guingo imönämaï ïmopa. Ede botö quïnö tömengä ingante godönïmo ince tömengä mänïnö ëninque nanguï tëï ëwocacä ïnongä inte tömengä nänö apente anguïöne ganca wee cececäimpa. Mänïnö ante botö edemö ëñëmopa. 
Botö bitö ïmite odömonte apënebo bitö ëñënïnö ante bitö ñimpo cedämaï ee nëencebiimpa. Weetë, Mänïnö nö ante mönö adodö adodö ante odömonte apënedö impa, ante bitö adobaï adodö ante odömonte apënecebiimpa. Mönö Itota Codito nempo quëwëmi inte wede pönëninque waadete pönente odömonte apënecebiimpa. 
Wengonguï, Wee aacebiimpa, ante bitö ïmite pönongä ënïmi inte bitö tömengä waa pönï nänö pönongaïnö ante wee aacebiimpa. Ede mönö Wengonguï Önöwoca tönö ëwocate quëwëmompa. Ïninque bitö tömengä tönö cedinque wee aacebiimpa. 
Atiabe quëwënäni ïñömö tömänäni botö ïmote ëmö cete godänitapa, ante bitö do ëñëmipa. Ede Piguedo tönö Edömogëne ince tömënäni tönö botö ïmote ëmö cete godatapa. 
Önetipodo guiquënë botö wewëmo adinque tömengä weetë weetë pönö cecä beyenque botö wampo pönentabopa. Ayë adobaï botö ïmote yeguincamë inte ñä ceyente tee mönedäni weyömote tömengä guingo imönämaï ingacäimpa. Ïninque tömengä tönö godongämë quëwënäni ïnänite mönö Awënë Itota Codito waadete pönö waa cececäimpa, ämopa. 
Ede Odömä näni quëwëñömö ïñömö pöninque Önetipodo botö ïmo ante nanguï diqui diqui mïninque ate ate ïinque mingacäimpa. 
Botö Epeto näni quëwëñömö mänïñömö quëwëñömote tömengä ebänö botö beyë pönö nanguï cecantapa, ante bitö do edemö ëñëmipa. Mänömaï beyë botö ïinque baquïöne ïñonte Wengonguï tömengä ingante pönö waadete waa cececäimpa, ämopa. 
﻿Ayë bitö botö wëmi baï ïnömi inte ëñëmi. Itota Codito nempo quëwëñömite tömengä waadete pönö cecä beyenque bitö tëï ëwocabi incebiimpa, ämopa. 
Waodäni teiyënäni ëñëñönäni botö ebänö ante apënebo bitö ëñënïnö ante bitö weetë wadäni në pönënäni inte cöwë edemö cedäni ïñönänite adodö ante odömonte apënebi ëñencedänimpa. Ëñëninque tömënäni në nö cedönäni inte adobaï wadäni ïnänite odömonte apënequïnäni ïnänipa, ante tömënäni ïnänite ämi gocedänimpa. 
Bitö Itota Codito beyë waa tontado baï ïnömi inte bitö wewëmi ince ee ongonte godömenque cecebiimpa, ämopa. 
Waocä tontado badinque nänö ceyedë tömengä, Botö awënë botö ïmote waa acecäimpa, ante tömengä nänö änonque ante ëñente ceceboimpa, äninque wadäni tontado ïnämaï ïnäni näni cebaï cedämaï ïnongä ingampa. 
Gänä cecete ante në owempocä ïñömö, Cöwë näni cegaï baï owempoedäni, ante näni wee angaïnö ante ëñente cecä ïninque tömenganque godömenque waa owempodinque gänä cedinque poganta ëmaingampa. 
Amïña bayedë pancamonga pancamonga ëñönäni gönea ante në nanguï cecä ïñömö tömengä täno enguënengä ingampa. 
Mänïnö ïmeca quëwënäni näni ce baï ante mënea go adodeque botö änïnö ante pönëñömi mönö Awënë ede bitö ïmite odömongä ëñëninque bitö edonque pönï ëñencebiimpa. 
Itota Codito awënë Dabii wodi nänö pëingä ïnongä inte do wëninque në ñäni ömëmongaingä ingante ante pönencebiimpa. Mänïnö ante watapë botö apënedö impa. 
Mänïne beyenque botö caate wewëmo ïmopa. Ede në wëne wëne cecä ingante tee mönecönë ñä ceyënäni baï botö ïmote adobaï mänïne botö apënedö beyenque ñä cedäni webopa. Incete Wengonguï nänö angaïnö edö cete ñä ceyente inguïï. 
Mänömaï beyë Wengonguï nänö apente ënïnäni beyenque ante ceyömote wadäni ancaa wëne wëne cedäni webo incete botö ñimpo cedämaï inte godömenque cebopa. Ede Wengonguï nänö ñäö apäiyömö näni cöwë quëwenguinque mänïnäni Itota Codito engä beyenque tömengä nempo quëwencedänimpa, ante cedinque botö wewëmo incete godömenque cebopa. 
Ïïmaï ante näni änö näwangä ante impa. Mönö Itota Codito tönö godongämë wengaïmö inte adobaï tömengä tönö cöwë wënämaï quëwencemöimpa. 
Mönö tömengä tönö ñimpo cedämaï inte ee cete wewëmö inte adobaï tömengä tönö në awënëidi badinque godongämë aacemöimpa. Mönö, Tömengä ingä dice abogaa, ämö ïninque tömengä adobaï näëmë mönö ïmonte, Dice abogaa, ämaingampa. 
Mönö wede pönënö ante edemö cedämaï ïmö incete tömengä guiquënë mönö ïmonte cöwë pönëninque cöwë edemö cedongä ingampa. Ïñempa tömengä ïñömö nämä nänö ingaïnö ante ñimpo cedämaï ïnongä inte tömengä wadö ante pönënämaï ingampa. 
Waodäni ïnänite apënedinque bitö, Mänïnö ante pönëedäni, ante weetë weetë ancebiimpa. Mönö Wengonguï ayongä ïïmaï ante wee ante nanguï apënebi ëñencedänimpa. Mïnitö, Ædedö ï, ante wadodö wadö ante pïinte tededämaï incemïnimpa. Ïñempa mänömaï baï äninque mönö änö ïñömö önonque ante impa. Ayë mänömaï ante tedemö ëñëninque në ëñënäni ïñömö ëme pönente babaïnänipa, ante bitö wee ancebiimpa, ämopa. 
Bitö Wengonguï ayongä, Botö në waa cebo inceboimpa, ante nanguï cecebiimpa. Në cebo inte guingo imönämaï inceboimpa, ante cedinque Wengonguï nö nänö angaïnö ante tömëmi në edemö ëñente entawëninque mänïnonque ante töïnö ante wadäni ïnänite waa odömonte apënecebiimpa. 
Teiyë waëmö ëwocadämaï inte wadäni önonquedö ante tedeyönäni bitö tömënäni ïnänite ëñënämaï inte nänënë wade goe. Ede mänïnäni Wengonguï ingante ëmö cedinque cöwë godömenque wïwa näni cequinque wade godänipa. 
Baö ñömëïñömö aca podinque nanguï godömenque baayö baï mänïnäni näni odömonte apënewënö adobaï wodo wodo go ïninque wadäni teiyënäni ëñëninque oda cecedänimpa. Mänïnäni näni tedewencabo ïñönäni Ïïmëneo tönö Pideto adodaque ïnapa. 
Tömëna Wengonguï näwangä nänö angaïnö ante ñimpo cete wade godïna ïnapa. Ayë, Mönö ñäni ömëmönö ïñömö ïinque bagatimpa, ante tedewëna ëñëninque wadäni pancadäniya näni wede pönënö ince wido cete baï quëwënänipa. 
Incete Wengonguï näwangä nänö angaïnö mönö pönënö ïñömö tëï gönonte baï cöwë ongompa. Mänïnö ante mënea ante ïïmaï yewëmonte baï ongompa. Ede Wengonguï Awënë tömengä quïnäni edänidö ïnänii, ante do ëñengampa. Ayë tömengä ëmöwo ante, Botö Awënë ïnongä ingampa, ante në änäni ïñömö tömënäni tömänäni, Mönö wïwa cedïmämo ante wete wedinque wade goquënënäni ïnänipa. 
Në ëacä oncönë ñënencönë tömengä nänö waa waa cö ceincade ïñömö oodo inte padata inte näni badöincade më ongompa. Adobaï wacade awempaincade daicade incade më ongompa. Pancacadea ïñömö waëmoncooque da wëincade incadepa. Wacade guiquënë ömepocooque da wëincade incadepa. 
Waocä wëne wëne nänö entawënö ante ñimpo cedinque nämä ñä mënongate baï quëwengä ïninque tömengä ïñömö waëmoncooque da wëincade baï ïnongä inte Wengonguï beyë waa cecä ïmaingampa. Tömengä teiyë waëmö ëwocate quëwengä babaingampa. Ïninque tömengä Awënë nänö änö ante do cecä ïmaingampa. Ayë, Quïnö waa cequïnö ï, ante tömengä do cecä ïmaingampa. 
Edënïnäni wïwa näni ceïnënö ante bitö ñimpo cete wodii gote baï quëwencebiimpa. Weetë waodäni mïmö ñä mënongate entawënäni inte Wengonguï ingante në apënedäni tönö bitö nö cequënënö ante cete quëwencebiimpa. Mönö wede pönënö ante godömenque pönente quëwencebiimpa. Waodäni ïnänite godömenque waadete pönencete ante cecebiimpa. Ayë mönö piyënë cete quëwenguïmämo ante pönëninque cecebiimpa. 
Önonquedö ante apënedinque në, Ædedö ï, ante wacä tönö guëadö guëa tedewengä mänömaï tedecä beyenque wadodö wadö pïinte tedewënänipa, ante do ëñëmipa. Ïninque tömënäni në pönënämaï ïnäni inte önonquedö ante apëneyönäni bitö tömënäni tönö godongämë apënedämaï incebiimpa. 
Mönö Awënë ingante në cecä ïñömö tömengä wadäni tönö wadodö wadö pïinte tededämaï incecäimpa. Weetë tömänäni ïnänite edemö cececäimpa. Ayë wadäni tömengä ingante wëne wëne cedäni adinque tömengä weetë pïïnämaï inte piyënë cececäimpa. Ayë tömengä në waa odömonte apënecä incecäimpa. 
Tömengä apënecä ëñëninque në ëñënäni ïñömö Baa ante wadö änäni ïnänite tömengä edemö cete, Ïïmaï impa, ante odömonte apënecä ëñencedänimpa. Ede Wengonguï pönö cecä ate tömënäni nämä ince, Wëne wëne cemö awedö, ante wedinque tömengä näwangä nänö angaïnö ante ëñencedänimpa, ante pönente cececäimpa. 
Ayë tömënäni ëñënämaï encadäni ince në ëñenguïnäni weetë bacedänimpa, ante pönente cececäimpa. Wëne ïñömö tömënäni ïnänite bei ongöninque tömengä, Botö änö ëñente quëwencemïnimpa, ante godö cecä ate tömengä nänö në bei ongönäni weetë aamö cete wodii gocedänimpa, ante adobaï pönente cececäimpa. 
﻿Tïmoteo ëñëmï. Ïinque ëöne bace ceyedë wëne wëne ba wequïnö anguënë. 
Mänïñedë ede waodäni nämanque waadete pönenguïnäni ïnänipa. Tömënäni näni godonte ëninta waadete pönente näni wedö ante quëwenguïnäni ïnänipa. Tömënäni nämanque, Botö gomonga waa cebo ïmopa, ante pönenguïnäni ïnänipa. Wengonguï ingante godö wëne wëne ante babe anguïnäni ïnänipa. Wadäni ïnänite badete toquïnäni ïnänipa. Wëñënäni ince wempoda ïnate ëñënämaï cequïnäni ïnänipa. Wadäni pönö waa cedäni incete tömënäni në waa cedäni ïnänite weetë waa cedämaï inguïnäni ïnänipa. Ayë teiyë waëmö entawënämaï inguïnänimpa. 
Adobaï waadete pönënämaï quëwenguïnäni ïnänipa. Mänïnäni ïnänite wëne wëne cedäni adinque tömënäni weetë pïïninque ñimpo cedämaï inte wëne wëne cequïnäni ïnänipa. Wadäni ïnänitedö ante babe ante änewenguïnäni ïnänipa. Tömënäni näni ceïnëwënö ante nämä wee änämaï inte do cequïnäni ïnänipa. Ayë wadäni ïnänite edemö cedämaï inte pïinte cequïnäni ïnänipa. Wadäni, Quïnö waa impa, ante pïinguïnäni ïnänipa. 
Tömënäni näni guiidënäni ince, Wëne wëne bate wecedänimpa, ante godö odömonguïnäni ïnänipa. Tömënäni pönënämaï inte do wëne wëne cequïnäni ïnänipa. Tömënäni nämä ince, Botö gomonga waa ëñëmopa, ante pönëwenguïnäni ïnänipa. Wengonguï ingante waadete pönënämaï inguïnäni inte weetë tote quëwengëimpa, ante nämanque waadete pönenguïnäni ïnänipa. 
Tömënäni Wengonguï ayongä waa cete quëwënäni baï adobaï cedäni incete Wengonguï nänö tëï pïñëmämo pïïwëninque nämanque cete quëwënänipa töö. Ïninque bitö mänïnäni ïnänite gomö ae. 
Mänömaï baï cedäni ïñömö waa apënedinque waodäni oncönë wäänë guiidänipa. Onquiyënäni wïï tëïmö entawënäni inte tömënäni näni wëne wëne cedï teëmëmö mongente baï ïnäni ïñönänite oncönë në guiidäni ïñömö, Onquiyënäni mönitö apënedö ante ëñente cecedänimpa, ante cedäni ate onquiyënäni weetë oda cete godänipa. Mänïnäni onquiyënäni ïñömö, Quïëmë näni wëne wëne ceïnëmämo, ante wadö gote wadö gote oda cedänipa. 
Tömënäni cöwë ëñencete ante cedäni incete wapiti wapiti cedäni ïninque Wengonguï näwangä nänö angaïnö ante cöwë ëñente badämaï ïnänipa. 
Wëënëñedë Möitee wodi Equitobe teiyë awënë ingante apëneyongä Aänee tönö Aämodee në idöna inte Möitee ingante pïïninque, Önonque angampa, äna ingadaimpa. Ïinque bayedë në wëne wëne cedäni guiquënë ïïna ïnöna näna cegaï baï adobaï cedinque Wengonguï näwangä nänö angaïnö ante Baa ante wadö änäni ïnänipa. Tömënäni ocaidë pönente wentamö encadäni inte oda cete godänipa. Ïninque Wengonguï ingante mönö pönëmämo ince dice pönënäniyaa. Wengonguï tömënäni ïnänite Baa ancecäimpa. 
Ïñempa edö cete godömenque cequïnänii. Mänïna në idöna näna önonque cegaïnö ante edonque agadäni baï tömënäni näni önonque cedïnö ante waodäni tömänäni adobaï edonque pönï acedänimpa. 
Bitö ïñömö, Æbänö botö odömonte apëneboo, ante, Æbänö waa quëwëmoo, ante, Æbänö pönente ante, Ïïmaï ceceboimpa, ante ceboo, ante bitö tömänö ante do ëñëmipa. Ayë Wengonguï ingante botö pönëmämo ante waodäni ïnänite botö ee cepämo ante botö waadete pönëmämo ante botö wentedämaï inte cepämo ante bitö adobaï do ëñëmipa. 
Ayë botö ïmote togente pänäni botö wepämo ante ayë botö wewëmämo ante bitö do ëñëmipa. Wadäni quïëmë wëne wëne cecete ante botö ïmote togente pänäni webo ince botö wenteye ïnämaï intabopa. Antioquiya ïñömö Icönio ïñömö adobaï Ditada näni quëwëñömö mänïñömö wëne wëne cedäni webo incete mönö Awënë ö engä beyenque ayë quëwëmo ïmopa. 
Nö ante impa. Æcänö, Botö Itota Codito nempo quëwëmo inte Wengonguï ayongä waa cete quëwenceboimpa, ante äna tömengä ingante togëwëninque wëne wëne cedäni wequingä ingampa. 
Waodäni wëne wëne cedäni tönö, Oda cecedänimpa, ante në cedäni ïñömö tömënäni në wëne wëne cedïnäni inte godömenque wëne wëne cequïnäni ïnänipa. Ede mänïnäni ïnänite wapiticë mäodäni oda cete cedïnäni inte tömënäni weetë wadäni ïnänite adodö, Æpiticëmë oda cequïnänidö, ante cecedänimpa. 
Bitö guiquënë ebänö ëñënïmi inte, Nö impa, ante pönëninque cöwë ñimpo cedämaï incebiimpa. Ede bitö ïmi edänidö odömonte apënedänii, ante do ëñëmipa. 
Wengonguï angä ëñente teiyë waëmö näni yewëmongaïnö ante bitö wëñëmiyedë mä ëñëninque ñöwo ganca do ëñëmitawo. Mänïnö ante näni yewëmongainta ate ëñëninque bitö Itota Codito ingante pönëñömi tömengä engä beyenque quëwencebiimpa. 
Wengonguï pönö apënecä ëñëninque waodäni tömënäni näni ëñënonque ante Wengonguï beyë yewëmongadänimpa. Tömënäni Wengonguï nänö odömonte apënegaïnö ante näni yewëmongainta adinque mönö, Æbänö waa impa, ante ëñëninque mönö odömonte apënecëimpa. Wengonguï angä ëñente näni yewëmongainta adinque, Quïnö mönö wëne wëne cedïnö ïï, ante mönö do ëñëninque në wëne wëne cecä ingante mönö wee angëimpa. Ayë Wengonguï angä ëñente näni yewëmongainta adinque në oda cete wecä ingante, Mönö nöïnö cequënënö ïïmaï impa, ante mönö odömonte apënecëimpa. Nö cete quëwencemïnimpa, ante odömonte apënete ongö ate mönö ëñënö ante mönö waodäni ïnänite odömonte apënecëimpa. 
Ede Wengonguï beyë në odömonte apënecä ïñömö eyepë ëñengä inte tömengä nänö waa cequïmämo tömämämo ante cececäimpa, ante odömonte apënecete ante yewëmongadänimpa. 
﻿Waodäni mïïnäni quëwënäni ince do wengaïnäni ince tömänäni ïnänite mönö Itota Codito në apente anguingä inte tömengä Awënë Odeye badinque ponte a ongongä acëimpa. Tömengä ayongä ayë mönö Mempo Wengonguï ayongä botö bitö ïmite, Ïïmaï cee, ämopa. 
Wengonguï nänö angaïnö ante apënebi ëñencedänimpa. Waodäni Ao ante, Ëñëïnëmöni ante änäni ince Baa ante ëñënämaï ïnäni ince bitö cöwë apënebi ëñënänie. Wengonguï nänö angaïnö ante oda cete wedäni adinque bitö, Mönö nöïnö cequënënö ante cecemïnimpa, ancebiimpa. Wëne wëne cedäni ïnänite, Ædö cete mänömaï cemïnii, ante nanguï ancebiimpa. Ayë adobaï, Wampo pönencedänimpa, ante edemö apënebi ëñencedänimpa. Mänïnö tömänö cedinque nanguï waadete ee cedinque adodö adodö ante odömonte apënebi ëñencedänimpa. 
Ïincayë ate nö odömonte mönö apënedö ante waodäni Baa anguïnäni ïnänipa. Mänïnö ante ëñënämaï incemönimpa, ante änäni inte tömënäni weetë, Mönö ëñëïnënonque ante odömonte apëneedäni, ante në odömonte apënedönäni nanguï ïnäni ïnänite diqui diqui minte acedänimpa. Mäninquedö ante ëñencemönimpa, ante anguïnäni ïnänipa. 
Mänïnäni näwangä angaïnö ante ëñënämaï inte wade godinque weetë önonquedö ante dodäni näni angaïnö ante ëñente cequïnäni ïnänipa. 
Bitö guiquënë tömëmi quëwenganca ebämë baquïï ince godömenque cecebiimpa. Caate webi incete bitö ñimpo cedämaï inte godömenque cecebiimpa. Wengonguï waa pönï nänö apënedö ante apënebi ëñencedänimpa. Bitö cequënënö tömää ïinque cecebiimpa. 
Wengonguï quï, ante näni godönö baï botö adobaï ïñömote wante ïñonte wënönäni wenceboimpa. Ede botö wenguïöne oo pönï impa. 
Botö tëï ëwocabo inte Awënë Itota beyë botö cequënënö waa pönï ïinque cetabopa. Gänä cecete ante në pogodo godäni në gongënämaï näni ïinque goganca godäni baï botö adobaï tömëmo quëwenganca wenteye ïnämaï inte ïinque cetabopa. Mönö wede pönënö ante botö ñimpo cedämaï inte cöwë pönentabopa. 
Mönö Awënë në nö apente anguingä ïñömö tömengä nänö apente anguïöne ïñonte tömengä, Bitö nö pönente waa cedïmi inte bitö waa cedinta ante poganta encebiimpa, ante botö ïmote pönongä enceboimpa. Wïï botö adoboque ïñömote pönongä enceboimpa. Wadäni adobaï tömengä nänö pongä aquïöne ante nanguï aïnente në wänö cönäni ïnäni adinque tömengä, Mïnitö nö cete quëwënïmïni inte mïnitö waa cedinta ante poganta encemïnimpa, ante tömënäni tömänäni ïnänite pönongä encedänimpa. 
Bitö eyepë inte botö weca quingë pöe, ämopa. 
Deëma ïñömö inguipogaque ante botö ïmote ëmö cete Tetadönica näni quëwëñömö gocantapa. Ayë Quedetente ïñömö Gadatiabe ïñömö gocantapa. Adobaï Tito Dadämatiabe ïñömö gocantapa. 
Odoca adocanque botö weca ongongampa. Mäadoco ingante adinque tömengä ingante botö weca ente mämömi pongäï. Ede botö cequënënö ante ceyömote tömengä botö tönö guëa nanguï cecä ingampa. 
Ayë Tiquico ingante botö Epeto ïñömö da godömo gocantapa. 
Botö yacoo ocoi ä weocoo Todoa ïñömö Cadopo oncönë botö ëmö cete pönincoo bitö ponte ate ente pöe. Adobaï botö dibodocoo ente mämömi ëmoe. Botö tëïnetacoo yewëmöintacoo, ante godömenque webopa. Mäninta cöwë mämömi enceboimpa, ämopa. 
Adecantodo tëïneta në badongä ïnongä ïñömö botö ïmote nanguï wëne wëne cecä wetabopa. Mänömaï cecä adinque Wengonguï ede tömengä nänö wëne wëne cedinganca mäninganca tömengä ingante weetë pancecäimpa, ämopa. 
Mäningä bitö ïmite adobaï wëne wëne cedämaï incecäimpa, ante bitö adobaï wee cecebiimpa. Ede mönö odömonte apënedö ante tömengä cöwë Baa ante wadö ante quëwënongä ingampa. 
Botö ïmote në apente änongä weca ente mäodäni gote ongöninque botö nämä ince wee ancete ante mä apëneyömo ecänö botö tönö godongämë äna ede de änäni wetabopa. Tömänäni ede botö ïmote ëmö cete wade godänitapa. Mänömaï näni cedïnö beyë Wengonguï tömënäni ïnänite pïïnämaï incecäimpa, ämopa. 
Incete, Wadäni wïï oodeoidi ïnäni tömäme quëwënäni Wengonguï waa pönï nänö apënedö ante ëñencedänimpa, ante cedinque mönö Awënë ïñömö botö gäänë ongöninque botö tönö godongämë cecä beyenque tëï ëwocabo inte apënetabopa. Ïïmeca awënë nempo wewente quëwëñömote mönö Awënë weetë gä pe empote ö engä beyenque quëwëmopa. 
Mänömaï baï cedinque botö ïmote quïëmë wëne wëne cedäni webo ince mönö Awënë Odeye botö ïmote enguingä beyenque quëwenceboimpa. Adobaï tömengä öönedë nänö aayömö botö ïmote adïmongä ente mëicä eite goquïmo ïmopa. Wengonguï ñäö apäite baï ëmönongä ingante mönö cöwë waa acëimpa, ämopa. Mänömaï babaimpa, ante Amëë, ante ämopa. 
Pidica tönö Aquide näna gencaya waa quëwencedaimpa, ämopa. Bitö tömëna ïnate adodö apënebi ëñënae. Adobaï Önetipodo tönö godongämë quëwënäni waa quëwencedänimpa, ämopa. Bitö tömënäni ïnänite adodö apënebi ëñënänie. 
Edaato Coodinto ïñömö ayë a ongongantapa. Ayë Todopïmo në wëne wëne ïñongä botö tömengä ingante Mïideto ïñömö ëmö cete gotabopa. 
Bitö eyepë inte cöönedepo badämaï ïñedë botö weca quingë pöe, ämopa. Eobodo ïñömö tömengä, Bitö waa quëwencebiimpa, angä ëñëninque botö bitö ïmite adodö ämo ëñëe. Podenta tönö Diïno ayë Codaodia tönö möni pönencabo tömämöni bitö ïmite, Waa quëwencebiimpa, ämönipa. 
Mönö Awënë Itota Codito bitö tönö ongonte incecäimpa, ämopa. Ayë Wengonguï bitö ïmite waadete pönö cececäimpa, ante mäninque ante yewëmömopa.
﻿Botö Pabodobo ïnömo ïmopa. Wengonguï ingante në cebo ïñömote Itota Codito, Bitö Wengonguï nänö në apente ënïnäni ïnänite apënebi ëñencedänimpa, ante da godongä ate botö tömengä nänö në da godongaïmo ïmopa. Tömengä, Tömënäni botö ïmote näni wede pönënö ante godömenque wede pönencedänimpa, ante cecebiimpa, ante da godongä gotabopa. Ayë, Wengonguï näwangä nänö angaïnö ante ëñente entawëninque tömënäni tömengä ayongä waa cete quëwencedänimpa, ante cedinque Itota Codito botö ïmote da godongä godïmo ïmopa. 
Ede, Ïincayë ate mönö wënämaï quëwenguïnö gocemöimpa, ante ëñëninque pönencedänimpa, ante Wengonguï në babe änämaï ïnongä inte wëënëñedë inguipoga badönämaï ïñedë ïïmaï angacäimpa. Mïni wënämaï quëwenguïmämo ante pönömo ëninque mïnitö weetë wantepiyë cöwë quëwencemïnimpa, ante cegacäimpa. 
Mänömaï cedinque tömengä, Ïïñedë ceceboimpa, ante nänö angaïñedë ïinque bayedë tömengä nänö angaïnö ante edonque pönï odömonte apënegacäimpa. Ede, Quëwencemïnimpa, ante mönö ïmonte në Ængaingä inte Wengonguï mänïnö nänö angaïnö ante, Bitö odömonte apënebi ëñencedänimpa, ante botö ïmote angä ëñëñömote da godongä godïmo ïmopa. 
Tito ëñëmi. Bitö acebiimpa, ante yewëmömopa. Ede godongämë mönö wede pönënö ante apënebo në ëñëmi inte bitö Itota Codito quïmi badinque botö näwä wëmi baï ïnömi ïmipa. Ïninque botö, Mempo Wengonguï tönö Itota Codito mönö ïmonte në Ængaingä tönö waadete pönö ceda ate bitö gänë entawencebiimpa, ämopa. 
Cedeta näni änöwënë ïñömö botö cequënënö ante wïï eyepë cebo adinque botö, Bitö godömenque quëwëninque tömänö ïinque cecebiimpa, ante botö bitö ïmite ëmö cete gotabopa. Adobaï wayömö wayömö näni quëwëñömö godinque bitö botö änïnö baï cedinque, Mïni pönencabo ïñömïnite ïïnäni në aadäni Picënäni bacedänimpa, ante cecebiimpa, ante cedinque botö bitö ïmite mänïñömö ëmö cete gotabopa. 
Wadäni, Në aacä Picengä wëne wëne cecä ingampa, ante änämaï incedänimpa, ante wee cedinque në aacä Picengä weetë waa quëwenguënengä ingampa. Ede tömengä nänöogënä adodanque në manguïwengä incecäimpa. Tömengä wëñënäni Itota Codito ingante në pönënäni incedänimpa. Ayë tömënäni ïnänite adinque, Babeidi baï quëwënäni ïnänipa, ante ayë, Ëñënämaï cete quëwënänipa, ante wadäni änämaï incedänimpa, ante në aacä Picengä ïñömö wee aacecäimpa. 
Mönö pönencabo ïñömonte në aacä ingante Wengonguï, Botö cedö ante cecebiimpa, ante pönö angä ëñëninque tömengä Wengonguï beyë ante në cecä ingampa. Ïninque waodäni, Në aacä wëne wëne cecä ingampa, ante änämaï incedänimpa, ante wee cedinque në aacä weetë cöwë waa quëwenguënengä ingampa. Wadäni tömengä ingante apënedäni ince tömengä weetë, Botö edö cete ëñenguïmoo, ante änämaï incecäimpa. Tömengä wïï quingë pïinte bacecäimpa. Tömengä tï nämë në nanguï bewengä ïnämaï incecäimpa. Tömengä piyënë cecä incecäimpa. Babe cebo incete godonte näni ëinta cöwë godömenque enceboimpa, ante wadäni näni pönëwënonque ante në aacä ïñömö mänïnö ante pönënämaï incecäimpa. 
Wadäni ïnänite, Botö oncönë pö cëedäni, ante cöwë në watapë angä incecäimpa. Ayë, Quïnö waa impa, ante mänïnonque ceïnengä incecäimpa. Nöïnö cecëimpa, ante pönëninque nämä wee ante cecä incecäimpa. Wengonguï nänö cedö ante cöwë cedongä inte në aacä weetë nämä wee äninque nämä nänö ceïnëwënö ante cedämaï incecäimpa. 
Ayë adobaï Wengonguï nö pönï nänö angaïnö ante möni odömonte apënegaïnö baï adobaï entawëninque tömengä ñimpo cedämaï quëwenguënengä ingampa. Ede mönö pönencabo ïñömonte tömengä edemö apënedinque nö pönï mönö odömonte apënedö ante odömonte apënececäimpa. Tömengä odömonte apënecä ëñëninque pancadäniya, Baa ante wadö änäni ince tömengä weetë tömënäni ïnänite, Mänïnö ante mïni odömonte apënedïnö wapiticë ï apa quëwëmïnii, ante në aacä ïnongä inte wee ancecäimpa, ämopa. 
Ede në odömonte apënedäni ïnänite, Mönitö ëñënämaï ceïnëmönipa, ante në änäni teiyënäni ïnänipa. Tömënäni ïñömö önonquedö ante tedewënönäni inte, Wadäni oda cecedänimpa, ante në cedönäni ïnänipa töö. Pancadäniya, Mönö ëö togente quëwengëimpa, ante në pönënäni näni cecabo ïñömö godömenque nanguï pönï mänömaï babe cete quëwënänipa. 
Tömënäni, Babe cemöni incete mönitö odömonte apënedö beyenque godonte näni ëinta cöwë encemönimpa, ante pönente cedänipa. Mönö odömonte apënedämaï inguënënö ante odömonte apënedäni ëñëninque në ëñënäni pancadäniya tömënäni näni godongämë quëwencabo tönö oda cete wedänipa cebii. Ede mänïnö tömënäni babe cete näni odömonte apënewënö ante odömonte apënedämaï incedänimpa, ante bitö, Apocënë inguënë quëwëedäni, ante wee ante cequënëmi ïmipa. 
Ede Cedetabe ïñömö näni quëwencabo ince adocanque tömënäni wengonguïidi beyë në apënecä ïñömö ïïmaï ante apënegacäimpa. “Cedetabe quëwënäni ïñömö cöwë babe ante quëwënäni inte babeidi baï wïwa cedänipa. Tömënäni wenteye ïnäni ince cëowëodäni inte cënänipa töö.” 
Mänïnö ante tömengä nänö angaïnö näwangä ante impa. Ïninque Itota ingante në pönënäni ince oda cete wedäni adinque bitö, Nö pönënäni incedänimpa, ante tömënäni ïnänite nanguï ancebiimpa. 
Ayë, Oodeoidi dodäni näni önonquedö ante angaïnö ante pönënämaï incedänimpa, ante bitö tömënäni ïnänite nanguï ancebiimpa. Ayë wadäni Wengonguï näwangä nänö angaïnö ante Baa ante ëñënämaï ïnönäni ince wadö ante wee änewëñönäni bitö weetë në pönënäni ïnänite, Mänïnö tömënäni näni wee änewënö ante mïnitö ëñente cedämaï ïedäni, ante nanguï ancebiimpa, ämopa. 
Ede në waëmö entawente quëwënäni ïninque ede tömënäni ayönäni quincoomë ï ince tömancoo ede waëmoncoo ïmaimpa. Wadäni guiquënë në wentamö entawente quëwënäni inte Itota ingante pönënämaï ïnäni ïninque ede tömënäni ayönäni quincoomë ï ince tömäancoo ede wïï waëmoncoo ïmaimpa. Ïñempa adodäni nämä näni apente pönënö ince wentamö entawente quëwënäni inte tömënäni näni ocaidë pönënö adobaï wentamö encadäni ïnänipa töö. 
Ïïnäni ïñömö Wengonguï ingante, ate baï pönëmöni ïmönipa, ante änäni incete tömënäni cedö beyenque, Ïïnäni Wengonguï ingante në Baa änäni ïnänipa, ante edonque pönï bapa. Mänïnäni Wengonguï ingante ëñënämaï cedönäni inte ede mönö waa cequënënö ante edö cete cequïnänii. Ïninque tömënäni mönö në baacä baï ïnönäni ïnänipa. 
﻿Bitö weetë nö pönï mönö odömonte apënedö ante odömonte apënecebiimpa. 
Onguïñënäni picënäni ïnänite ïïmaï ante odömonte apënebi ëñencedänimpa. Tömënäni tï nämë nanguï bete quidi quidi dowente badämaï incedänimpa. Waodäni mönitö ïmönite waa acedänimpa, ante onguïñënäni picënäni ïñömö në eyepë cete quëwenguënënänimpa. Nöïnö cecëimpa, ante pönëninque nämä wee ante cete quëwencedänimpa. Itota ingante mönö pönënö ante waodäni ïnänite mönö waadete pönënö ante tömënäni nöingä cedinque quëwencedänimpa. Wentedämaï inte ee mönö cedö ante tömënäni adobaï nöingä cedinque quëwënäni incedänimpa, ante bitö odömonte apënebi ëñencedänimpa, ämopa. 
Ayë onquiyënäni picënäni ïnänite adobaï ïïmaï ante odömonte apënebi ëñencedänimpa. Tömënäni, Wengonguï nänö angaïnö baï mönö teiyë waëmö entawengëimpa, ante quëwencedänimpa. Wadäni ïnänitedö ante babe änämaï incedänimpa. Wadäni nanguï yowepë wedenque tï nämë biïnömë näni ämë ante, Beboe beboe, ante në bedäni baï ïïnäni ïñömö adobaï cete quëwënämaï incedänimpa. Adodäni, Quïnö waa impa, ante mänïnö ante odömonte apënecedänimpa, ante bitö onquiyënäni picënäni ïnänite odömonte apënebi ëñencedänimpa, ämopa. 
Mänömaï cete quëwënäni inte tömënäni weetë onquiyënäni wïï picënäni ïnänite, Ïïmaï ceedäni, ante äninque, Mïnitö nänöogëidi ïnänite waadete pönëninque mïnitö wëñënäni ïnänite adobaï waadete pönente quëwëedäni, ante odömonte apënedäni ëñencedänimpa. 
Ayë adobaï onquiyënäni wïï picënäni ïnänite odömonte apënedinque, Nöïnö cecëimpa, ante pönëninque mïnitö nämä wee ante cete quëwencemïnimpa. Mïnitö oncönë mïni cequënënö cöwë cedinque wadäni ïnänite edemö cete quëwencemïnimpa. Ayë, Mïnitö nänöogëidi näni änö ante ëñente ceedäni, ämi ëñente odömonte apënecedänimpa. Ede onquiyënäni picënäni mänömaïnö ante odömonte apënedäni ëñëninque onquiyënäni wïï picënäni weetë waa cete quëwënäni adinque wadäni Wengonguï nänö angaïnö ante edö cete, Wëne wëne impa, ante babe anguïnänii. 
Onguïñënäni wïï picënäni ïnäni ïñömö adobaï tömënäni, Nöïnö cecëimpa, ante pönëninque nämä wee ante cete quëwencedänimpa, ante edemö apënebi ëñencedänimpa. 
Bitö tömënäni beyë ante, Botö cebaï tömënäni adobaï cecedänimpa, ante bitö quïëmë cebi ince cöwë waa cee. Ayë bitö odömonte apënedö ince nöingä ante odömonte apënedinque bitö önöneque änämaï incebiimpa. 
Ayë bitö ïmite në Baa ante wadö änäni weetë mönö ïmonte ante apënedinque, Mönitö edö cete wëne wëne anguïmönii, ante wedinque ede guingo imonte wecedänimpa, ante cedinque bitö tömënäni ïnänite nöingä ante odömonte apënecebiimpa. Ede mänömaï nöïnö odömonte apënebi ëñëninque në ëñënäni weetë, Wëne wëne odömonte apënedïnö impa, ante änämaï incedänimpa. 
Waodäni ïnänite ö ënäni ate awënëidi beyenque cete në quëwënäni bate weyönänite bitö tömënäni ïnänite ïïmaï ante odömonte apënebi ëñencedänimpa. Ede tömënäni awënëidi näni änö ante tömänö ëñente cecedänimpa. Adobaï tömënäni, Mönitö ïmönite adinque awënëidi tocedänimpa, ante cecedänimpa. Ayë tömënäni awënëidi änäni ëñëninque weetedö weetë änämaï incedänimpa. 
Adodäni ïñömö awëmö ënämaï quëwënäni inte weetë, Mönitö cöwë nö ëñente cemöni ïmönipa, ante adinque mönitö awënëidi weetë, Waa cemïni ïmïnipa, ante pönencedänipa, ante në cedäni ïñömö waa cecedänimpa. Tömënäni quïëmë cedäni ince cöwë waa cedäni adinque wadäni Wengonguï mönö ïmonte në Ængaingä ingante näni odömonte apënegaïnö waa impa, ante pönencedänimpa, ante bitö në cedäni ïnänite mänömaïnö ante odömonte apënecebiimpa, ämopa. 
Ede waodäni quïnänidö ïnäni incete mönö Mempo Wengonguï tömänäni ïnänite waadete pönö cedinque, Botö ëmo beyenque quëwenguïmïni, ante odömongä ïninque edonque pönï ba agadänimpa. 
Tömengä nänö waadete pönö cedönö ante edonque pönï adinque mönö ïïmaï ante ëñëmö ïmompa. Wengonguï ingante wapiticë pönëninque mönö cedö ante mönö Baa ante ñimpo cete quëwengëimpa. Inguipoga ante näni wëne wëne ceïnëwënö ante mönö Baa ante ñimpo cete quëwengëimpa. Ñöwoyedë mönö, Nöïnö cecëimpa, ante pönëninque nämä wee ante cete quëwengëimpa. Wengonguï ayongä waa cete quëwëninque 
mönö Itota Codito nänö pööne watapë mönö toquïöne ante wänö cömö ïmompa. Ede Itota Codito adocä mönö Wengonguï mönö në tëï pïñënongä ïnongä inte mönö ïmonte në Ængaingä ingacäimpa. Tömengä ïñömö në ñäö apäite baï ëmönongä inte poncecäimpa, ante wänö cömompa. 
Mönö wïwa cegaïnö tömänö adinque tömengä ïñömö, Botö ëmo beyenque quëwenguïmïni, ante nämä wepë godöninque wengacäimpa. Ayë tömengä, Botö tömëmo beyë ante mïnitö ïmïnite ñä mënongate baï ceyömote mïnitö botö quïmïni badinque, Quïnö waa impa, ante ceïnente bacemïnimpa, ante cegacäimpa. 
Ayë mänïnonque ante odömonte apënedinque bitö waodäni ïnänite, edemö apënebi ëñencedänimpa. Wadäni wëne wëne cedäni ïñönänite tömënäni ïnänite, Ædö cete mänömaï cemïnii, ante nanguï äninque awënë baï inte apënebi ëñencedänimpa. Bitö ïmite, Ædö cete awënë baï cebii, ante pïinte anguïnänii, ante pönente quëwencebiimpa. 
﻿Bitö weca në pönënäni ïñönänite do mönitö angaïnö näni ëñënïnö ince bitö tömënäni ïnänite adodö ante apënebi ëñencedänimpa. Në aadäni tönö gobiedöno beyë në änäni ïnänite ëñëninque mïnitö tömënäni näni änö ante ëñente cecemïnimpa, ante apënebi ëñencedänimpa. Ayë, Quïnö waa ï, ante mänïnö do cecemïnimpa, ante apënebi ëñencedänimpa. 
Ayë ecämenque ingante wëne wëne ante babe änämaï incemïnimpa. Piyënë cete quëwëninque mïnitö wadäni tönö wadodö wadö tedete pïïnämaï incemïnimpa. Waodäni tömänäni ïnänite mïnitö edemö cete quëwencemïnimpa, ante bitö mänömaïnö ante apënebi ëñencedänimpa. 
Ede wëënëñedë mönö adobaï ocai ömedeca ingaïmö inte ëñënämaï cete quëwengamöimpa. Mönö wapiticë pönëninque oda cete quëwengamöimpa. Quïëmë mönö wëne wëne ceïnënö ante cete quëwengamöimpa. Quïëmë nämanque pönente, Waa tote quëwengëimpa, ante cedinque mönö cöwë ñimpo cedämaï inte quëwengamöimpa. Waodäni ïnänite cöwë wïwa pönente quëwengamöimpa. Wadäni godömenque ëadäni adinque godö pïinte agamöimpa. Wadäni mönö ïmonte pïïñönäni mönö wacä ingä wacä ingä pïinte quëwengamöimpa. 
Incete mönö Wengonguï mönö ïmonte, Quëwenguïmïni, ante në Ængaingä pöninque tömengä nänö waadete pönëmämo ante ayë tömengä nänö edemö cedömämo ante do odömongacäimpa. 
Tömengä wïï mönö nö cegaïnö beyenque, Quëwenguïmïni, ante mönö ïmonte engacäimpa. Weetë tömengä nänö waadete pönö waa ceïnënö beyenque mönö ïmonte, Quëwenguïmïni, ante engacäimpa. Mïnitö mempoga ëñacemïnimpa, ante Wengonguï mönö mïmö mënongacä entawëmompa. Ayë Wengonguï mönö ïmonte ëñongä tömengä Teiyë Waëmö Önöwoca pönö cecä beyenque mönö mïmö entawente quëwëmompa. 
Itota Codito mönö ïmonte, Quëwenguïmïni, ante në Ængaingä beyenque Wengonguï ïñömö mönö ïmonte eyepë pönï pönö cedinque tömengä Önöwoca ingante angä pö guiicä ate entawente quëwëmompa. 
Ïninque Wengonguï waadete pönö cecä ate mönö tömengä ayongä nö cete quëwengaïmö ïmompa. Ayë tömengä nänö waadete pönö cegaïnö beyenque në enguïmö inte mönö, Wënämaï quëwengëimpa, ante ee pönente quëwëmompa. 
Mänömaïnö ante nö ante impa. Ede Wengonguï ingante do pönënäni ïñömö, Quïnö waa ï, ante näni pönënonque cöwë cecedänimpa, ante bitö mänïnö ante weetë weetë adodö ante apënebi ëñencedänimpa, ämopa. Mänïnö ante waa pönï ï ïninque tömänäni beyë adodö ante waa ingëimpa. 
Weetë, Æbänö ï, ante nanguï weetedö weetë önonquedö ante tedewënäni baï bitö ïñömö tömënäni baï tededämaï incebiimpa. Dodäni, Æmönänidö ingaïnänii, ante ancaa näni änewënö ante pönënämaï incebiimpa. Ayë weetë godö weetë godö tedewënäni ëñëninque bitö weetë tededämaï incebiimpa. Ayë idegoidi näni wee angaïnö ante godongämë wadodö wadö pïinte tedewëñönäni bitö ïñömö ïïnäni tönö tededämaï incebiimpa. Ede mänömaï näni tededö ïñömö önonque tedete ï ïninque ede ecämenque beyë waa impa, ante de ampa cebii. 
Mïni pönencabo ince adocanque mänömaï tedewengä beyenque wadäni nänëneto nänënë godinque wacabo wacabo badäni adinque bitö weetë në tedewënongä ingante adopoque wee ämi ëñencecäimpa. Adopoque wee ämi ate tömengä ëñënämaï inte gomonga adobaï cete tedewengä adinque bitö tömengä ingante weetë wee ämi wececäimpa. Mänömaï mempoga wee ämi ëñëninque tömengä ñimpo cedämaï inte gomonga tedewengä ate wedinque bitö tömengä ingante Baa äninque gomö ae. 
Ede mänömaï cedongä ïñömö tömengä idiquibë pönënongä inte në wëne wëne cecä ingampa. Tömengä nämä nänö apente panguinque mänömaï cecampa, ante do ëñëmipa. 
Botö cöönedepo ïñonte Nincopodi näni quëwëñömö quëwenceboimpa, ante pönentabopa. Ïninque Adotëma ince Tiquico ince ecänö bitö weca goquïnaa, ante pönëninque botö adocanque ingante ämo go pöñongä bitö eyepë inte botö weca quingë pöe, ämopa. 
Abogado inte në cecä Teëna tönö Apodo goce ceyönate tömëna näna goquïnö ante näna enguënënö wïï eyepë ëada adinque bitö pede godömi ente godae. 
Mönö tönö godongämë në pönënäni ïñömö wïï önonque cete quëwencedänimpa. Weetë ede wadäni wïï eyepë ëadäni adinque tömënäni pede godönäni encedänimpa, ante cedinque bitö apënebi ëñëninque tömënäni weetë, Quïnö waa ï, ante adinque mänïnonque ante cete quëwencedänimpa. 
Botö tönö në ongönäni tömänäni bitö ïmite, Waa quëwencebiimpa, ante apënedänipa, ante botö, Bitö acebiimpa, ante yewëmömopa. Mönitö ïmönite në waadete pönënäni ïnänite bitö, Waa quëwencemïnimpa, ante mönitö beyë ante apënebi ëñencedänimpa. Wengonguï mïnitö tömämïni ïmïnite waadete pönö cececäimpa, ante mäninque ante botö yewëmömopa.
﻿Botö Pabodobo ïnömo inte Itota Codito ingantedö ante apënebo beyenque botö ïmote tee mönedäni tee mönegaïmo ïmopa. Mönö tönïñacä Tïmoteo tönö yewemömönapa. Pidemöö möna në waadebi ïnömi inte mönatö tönö godongämë cedömi ïñömite mönatö, Bitö acebiimpa, ante yewëmömönapa. 
Bitö oncönë ïñömö Itota Codito ingante mïni pönencabo godongämë pöñömïnite mönatö mïnitö ïmïnite adobaï yewëmömöna acemïnimpa. Ayë mönö mengä Apia tönö Adoquipo mönitö tönö godongämë në tontado baï cedongä tönö tömëna acedaimpa, ante yewëmömönapa. 
Mönö Mempo Wengonguï tönö Awënë Itota Codito tönö godongämë waadete pönö ceda ate mïnitö gänë entawencemïnimpa, ämönapa. 
Bitö Awënë Itota ingante wede pönëmi ïmipa, ante tömengä quïnäni ïnönäni ïnänite waadete pönëmi ïmipa, ante bitö ïmitedö ante änäni ëñënïmo inte botö bitö beyë ante Wengonguï ingante botö apëneyedë adocä ingante cöwë waa ate pönente apënebopa. 
Mänïnö Itota Codito ingante bitö wede pönënö ante wadäni ïnänite cöwë apënebi ëñëninque tömënäni, Mönö tömengä waa pönï nänö entawënoncoo ince quincoodö entawëmö ïmöö, ante edemö ëñente bacedänimpa, ante nanguï cecebiimpa, ante botö bitö beyë ante Wengonguï ingante apënebopa. 
Botö tönïñabi ëñëmi. Itota Codito quïnäni ïnönäni ïnänite bitö waadete pönente cebi ate tömënäni gance entawente todänitapa, ante apënedäni ëñëninque botö nanguï watapë todinque wampo pönentabopa. 
Mänömaï beyë mönö Awënë Codito botö ïmote angä ëñëninque botö awënë baï äninque bitö cequënënö ante, Ïïmaï cee, ante guïñënämaï inte bitö ïmite wee ämo baï waa incedönimpa. 
Incete botö wee änämaï inte weetë mönö waadete pönëmämo beyenque edemö apënebopa. Botö Pabodobo ïnömo inte në picëmo ïmopa. Ayë ñöwo botö Itota Codito ingantedö ante apënebo beyenque botö ïmote tee mönedäni tee mönegaïmo inte ämopa. 
Ïninque botö wengä onguïñengä Önetïmo beyë ante bitö ïmite edemö apënebopa. Ede tee mönecönë botö quëwëñedë Önetïmo ingante apënebo ëñëninque tömengä në pönengä badinque botö wengä baï bacä entabopa cebii. 
Wëënëñedë tömengä bitö beyë waa cedämaï inte önonque quëwengacäimpa. Incete tömengä ñöwo ïñömö bitö beyë ince botö beyë ince në waa cecä bacäimpa. 
Tömengä botö në waadecä ingä incete tömengä ingante botö bitö weca ocë ëmente da godömo poncecäimpa. 
Itota ingantedö ante mönö watapë apënedö beyenque botö ïmote tee mönedäni ongöninque botö, Pidemöö de äñonte Önetïmo ïñömö tömengä beyë botö weca ongöninque botö tönö guëa cececäimpa, ante pönëninque aïnentabopa. 
Incete ebämenque pönö waa cebi ince wïï botö wee änö beyenque cecebiimpa. Weetë tömëmique pönente cecebiimpa, ante cetabopa. Bitö ëñënämaï inte Ao änämaï ïñömite botö edö cete Önetïmo ingante, Bitö botö weca ongoncebiimpa, ante anguïmoo. 
Önetïmo bitö ïmite wanteyö wodii godingä inte ñöwo adodö pöñongante bitö tömengä ingante weetë ëñömi tömengä cöwë bitö tönö quëwencecäimpa. Wabänö mänïï ante beyenque wanteyö wodii gocantawo. 
Tömengä ingante bitö godonte ente mämi ate tömengä bitö beyenque cete në quëwëningä ingä incete tömengä ñöwo wïï në cete quëwënänique baï ïnongä ingampa. Weetë ede Itota Codito ingante pönengä badinque tömengä ñöwo godömenque bitö tönïñacä ïnongä inte bitö në waadecä ingampa. Ede tömengä botö në nanguï waadecä ingampa. Ayë wïï bitö në cedonganque ïnongä inte tömengä weetë mönö Awënë quingä ingampa. Mänömaï beyë tömengä godömenque bitö në waadecä ïnongä ingampa. 
Ïninque bitö, Pabodo tönö guëa cemöna ïmönapa, ante pönëmi ïninque bitö botö ïmote ëmi baï Önetïmo ingante adobaï ëmaïmipa. 
Bitö ïmite wëne wëne cecantawo. Bitö ïmi quïëmë ante ëninque weetë pönönämaï ingantawo. Ïninque tömengä nänö pönönämaï ïnïnö ante bitö botö ïmote weetë, Pönömi ëmoe, ämi ëñëninque botö pede pönömo ëmaïmipa. 
Botö Pabodobo ïnömo inte tömëmo önompoca inte ïmaïnö ante yewëmömopa. Tömengä quïnö nänö pönönämaï ïnïnö ante botö weetë tömänö pönömo encebiimpa. Botö ede bitö ïmite wïï Itota Codito ingantedö ante odömonte apënebo baï bitö ayë pönënämaï inte quëwencedömiimpa. Ïninque botö apënedö beyë bitö botö ïmote weetë pönönämaï ingä baï ïnömi ïmipa. Incete botö mänömaï beyë bitö ïmite wïï anceboimpa. 
Botö tönïñabi ëñëmi. Mönö Awënë beyenque bitö botö beyë pönö cedinque Önetïmo ingante waadete pönencebiimpa, ante webopa. Ede mönö Codito nempo quëwëmöna ïninque bitö waadete pönente cebi ate botö gance entawente toceboimpa, ämopa. 
Bitö cöwë ëñente cequïmi ïmipa, ante do ëñënïmo inte botö, Bitö acebiimpa, ante yewëmömopa. Ede botö änö ëñente cedinque bitö godömenque cequïmi ïmipa, ante ëñëmopa. 
Ïninque adodeque ayë äïnëmopa. Mïnitö botö beyë ante Wengonguï ingante mïni apënedö beyë botö ïmote ñimpo cedäni ate bitö weca ace ponceboimpa, ante pönëmopa. Ïninque bitö oncönë adocönë botö owoquincö ante tömää edemö cö cequïmi, ämopa. 
Epapada botö baï adobaï Itota Codito beyenque näni në tee mönegaingä ïñömö tömengä botö ïmote, Pidemöö waa quëwencecäimpa, ante angä ëñëninque botö bitö ïmite yewëmömopa. 
Mäadoco tönö Aditadoco ayë Deëma tönö Odoca botö tönö godongämë cedäni ïñömö adobaï botö ïmote, Pidemöö waa quëwencecäimpa, ante änäni ëñëninque botö bitö ïmite yewëmömopa. 
Mönö Awënë Itota Codito bitö ïmite waadete pönö cececäimpa. Mäninque ante botö yewëmömopa.
﻿Wengonguï wëënëñedë wante wante ïñö apënedinque wante ïñö wadö baï cedinque wante ïñö wadö baï cedinque tömengä beyë në apënedäni ïnänite tempo pönö apënecä ëñengadänimpa. Ëñëninque tömënäni weetë adodö ante mönö mëmëidi ïnänite tempo apënegadänimpa. 
Ñöwo guiquënë mänïnö ante Wengonguï dodäni ïnänite nänö apënegaïöne idewaa bayonte tömengä apënecä ëñëninque tömengä Wengä weetë mönö ïmonte pönö apënegacäimpa. Wëënë pönï inguipoga de ïï ëmöne de äñonte Wempocä tömengä Wengä ingante, Badöe, angä ëñente ceyongä tömengä nänö cedö beyë Wempocä tömancoo badongacäimpa. Mänömaï beyë në badongä ïñongante Mempo Wengonguï weetë, Tömancoo në enguingä ïñömö botö Wengä adocanque në enguingä ingampa ämopa, angacäimpa. 
Mempocä në tëï ëmönongä inte ñäö ëmongä ïñongä tömengä Wengä ïñömö adobaï në tëï ëmönongä inte ñäö ëmongä ingampa. Ïninque, Wengonguï Wengä nö pönï entawëninque nänö quëwengaïnö baï Mempocä ïñömö ede adobaï pönï entawënongä inte ede nöingä cete quëwengä ingampa, ante mönö edonque ëñengëimpa. Ïinguipo ince ïï ëmöne ince a ongoncoo ince awëmö ïñömö ongoncoo ince tömengä Wengä adocä tëï pïñente nänö angäïnö beyenque tömancoo ede ñöwo ganca cöwë ongoncoo incoopa. Ayë nämä wepë godonte wëninque adocä ïñömö wëne wëne mönö cepämo ante ñä mënongagacäimpa. Mänömaï në ñä mënongaingä ïnongä inte tömengä do eidinque Wengonguï në tëï ëmongä tömëmengä ïnö të contadinque ongongampa. 
Mänömaï ei contadinque tömengä në ñënengä ïñongante Wengonguï ïñömö, Bitö ëmöwo bitö cöwë enguënengaïwo, ante pemongacäimpa. Wengonguï anquedoidi guiquënë wïï adobaï ñënënäni ïñönänite Wengonguï tömënäni ïnänite adobaï ante pemönämaï ingacäimpa. 
Ede anquedoidi ïñönänite ecämenque ingante Wengonguï dice, “Botö Wëmi ïnömi ïmipa. Ñöwoöne bitö Mempobo babopa,” Ante angantawogaa. Ayë adobaï, “Botö tömengä Mempobo inceboimpa. Ïninque tömengä botö Wengä incecäimpa,” ante anquedo ingante änämaï ingacäimpa. 
Weetë tömengä Wengä Tänocä ïñongante inguipoga da pönöninque Wengonguï, “Botö anquedoidi tömänäni ïingä önöwa ïnö ede weëninque, Bitö Wengonguï Wëmi ïmidö anguënë, ante watapë apënecedänimpa,” ante apënegacäimpa. 
Ayë weetë anquedoidi ïnänitedö ante apënedinque, “Tömengä godö cecä ate tömengä anquedoidi ïñömö woboyë nanguï pëmë baï quingë pönï cecedänimpa. Ayë tömengä godö cecä ate tömengä beyë në waa cedäni ïñömö gonga becoguënëwate baï nanguï cecedänimpa.” 
Ante apënedinque tömengä Wengä ingante guiquënë Wengonguï ince ïïmaï angacäimpa. “Bitö në Wengonguï ïnömi inte ëñëmi. Awënë Odeye badinque Awënë contaimpaa të contagaïmi inte bitö ñimpo cedämaï inte cöwë Awënë Odeyebi ïnömi inte ongoncebiimpa. Ïninque Awënë Odeyebi ïnömi inte bitö nempo quëwënäni ïnänite nö pönï cete aadinque yaëmë töëmë pönï nëente baï në ämi incebiimpa. 
Në Wengonguïmo ïnömo inte botö ïñömö bitö Awënë Wengonguïmo ïmopa. Ïninque botö, Nö cete mönö quëwenguïnö ante në waadebi ïnömi inte bitö ëñënämaï näni ceïnö ante ede wïï aïnëmi ïmipa. Mänömaï ïmi ante adinque botö ïïmaï pönö cebopa. Bitö tönö godongämë ongönäni Awënë badinque bitö watapë tocebiimpa, ante cedinque botö, oguinguipë pönö gao caate baï nanguï cegaboimpa.” 
Ante Mempo Wengonguï angacäimpa. Ayë adobaï tömengä Wengä ingante apënedinque, “Bitö Teiyë Awënë ïnömi inte wëënëñedë pönï inguipo mä cö cete baï cedinque tömëmi badongabiimpa, angacäimpa. Ayë öönedë ongoncoo adobaï tömëmi bitö önompoca badongaincoo inte ongoncoopa. 
Mänincoo guiquënë ïincayë ate wido cete baï bayonte Bitö guiquënë cöwë ongonguïmi ïmipa. Mänincoo guiquënë mönö weocoo pedencoo woincoo baï bayonte, 
waocä yacooque ëninque topo cecä baï cedinque bitö weetë bitö badongaincoo ente topo cete baï cecebiimpa. Weetë mïincoo wëñacä baï cedinque bitö weetë tömancoo mïincoo badömi ongongëimpa. Bitö ïñömö do bitö ingaï baï adobaï cöwë inguïmi ïmipa. Bitö quëwenguïmämo cöwë inguïnö anguënë.” 
Äninque Wengonguï tömengä Wengä ingante ïïmaï angacäimpa. “Botö tömëmë ïnö të contate ongöñömite, botö bitö ïmite në pïinte cedäni ïnänite be tabo të weënäni ate bitö tëï ëmömi inte pïnä gäwate baï godö cebi wecedänimpa,” angacäimpa. Tömengä Wengä ingante mänömaïnö ante në angaingä inte Wengonguï dice anquedoidi ïnänite adobaï angantawogaa. 
Ïñempa Wengonguï anquedoidi ïñömö baö ömaadäni inte Wengonguï beyë në waa cedäni ïnänipa. Mänömaï ïñönänite tömengä, Botö ëmo beyenque në quëwënäni beyë mïnitö godö cecemïnimpa, ante da pönongä pöninque tömënäni mönö beyë pönö waa cedänipa. 
﻿Mänömaï beyë mönö Awënë apënecä ëñëninque mönö ëñengaïnö ante mönö ñimpo cedämaï inguinque ante mönö wede pönente edemö ëñente cecëimpa. 
Ede anquedoidi ince Wengonguï beyë apëneyönäni tömënäni näni änö ante dodäni weetë në ëñente cequënënäni ingadänimpa. Ïninque ecänö wïï ëñëninque wapiti ceda tömengä në tente wequënengä ïñongante dodäni nö cedinque pangadänimpa. 
Ïñänäni ëñëedäni. Wengonguï nänö, Quëwencemïnimpa, ante angaïnö ante ecänö mönö ïmonte täno apënecantawo, ante pönëedäni. Wengonguï Awënë ïnongä ince tänocä apënegaingä inte, Botö tömëmo ëmo beyenque quëwencemïnimpa, ante apënegacäimpa. Ayë Wengonguï nänö apënegaïnö ëñente Ao äninque wadäni godömenque mönö ïmonte, Näwangä impa, ante apënedäni ëñënïmö inte mönö edemö ëñengëimpa. Ede ëñënämaï inte baï ñimpo cemö ïninque Wengonguï dice pänämaï inte ata cepocampa quëwenguïmöö. 
Ïninque, Quëwencemïnimpa, ante näwangä botö änö ante ëñencedänimpa, ante cedinque Wengonguï godömenque cegacäimpa. Tömengä, Æcänö tönö cequïmoo, ante, Æyömönö cequïmoo, ante, Æyedënö cequïmoo, ante nämä nänö angaïnö baï cedinque ïïmaï pönö cegacäimpa. Tömengä, Botö mä cebo ate waodäni ëñencedänimpa, ante nanguï cegacäimpa. Ayë, Æbänö cecää, ante wecedänimpa, ante tëï pïñëninque wadö wadö cedinque bamönengë ede nanguï cegacäimpa. Tömengä Önöwoca ingante da pönongä pöninque tömengä weetë Wengonguï nänö angaïnäni ïnänite pönö cecä ëninque tömënäni tömänäni Wengonguï Önöwoca nänö pönongä enganca cegadänimpa. Ïninque Wengonguï mänömaï pönö cecä adïmö ince mönö ëñënämaï cemö baï tömengä weetë mönö ïmonte edö cete ata cepoquënengää. 
Ayë mïinguipoga Awënë nempo mönö quëwenguïmämo ante apënemönipa. Ïninque mïinguipoga möni änonguipoga Wengonguï, Æcämenque ingante ämo awënë baquingä, ante cedinque, Anquedoidi ince awënëidi bacedänimpa, ante dice angantawogaa. 
Wacä wataa yewëmöninque ïïmaï ante Wengonguï ingante ämotamïni ante baï yewëmongacäimpa. “Wengonguï ëñëmi. Waomöni önömönique ïñömönite bitö edö cete waadete cebii. Wao wëmöni ëñagaïmöni ïñömönite bitö edö cete pönö waadete cebii. 
Anquedoidi ïnänite ëmonga ëentodöninque bitö waocä ingante gao wënö gö cebi ate tömengä wante ïñö pönömenque ongongantapa. Ayë, Waocä në tëï ëmönongä inte ñäö ëmöñongante wadäni tömengä ingante waa acedänimpa, ante pönö badongabiimpa. 
Ede bitö badongaincoo tömancoo waocä nempo pönömi ëninque waocä tëï ëmongä inte në angä bagacäimpa.” Ante nänö yewëmongaïne baï cedinque Wengonguï tömengä nänö badongaincoo tömancoo Waocä nempo pönongä ëninque Waocä në angä bayongä wacoo wayömö ongoncoo ede de ampa. Incete, Tömengä nempo tömancoo do ongompa, ante mönö ñöwo ganca ayë adämaï ïmompa. 
Doyedë mönö waocabo ïñömonte Wengonguï waadete pönö cedinque Itota ingante angä ëñëninque tömengä weetë mönö tömämö wenguïmämo beyë ante cöwë wëwocate wequingä bagacäimpa. Mänömaï cedinque Wengonguï anquedoidi ïnänite ëmonga ëentodöninque, Itota weetë caate wencecäimpa, ante cedinque tömengä ingante gao wënö ïñömö gönongä ongongacäimpa. Incete Itota caate wengä beyë Wengonguï poganta teiyë waëmö da wencate baï cedinque, Itota në tëï ëmönongä inte ñäö ëmongä adinque wadäni tömengä ingante waa acedänimpa, ante pönö cegacäimpa. Ïninque Itota Teiyë Awënë wencate ongongä ingante do amompa. 
Tömancoo në badongaingä ïnongä inte Wengonguï tömancoo në ënempodongä inte ïïmaï angacäimpa. Botö Wëmi ëñëmi. Wadäni ince botö wënäni nanguï ïnäni quëwencedänimpa, ante në badömi bitö baquinque caate wecebiimpa. Mänömaï caate bitö wedö beyenque edemö picëmi bate në ëñënïmi inte bitö botö wënäni ïnänite ñäö ïñömö ente mämömi poncedänimpa. Pöninque tömënäni botö ñäö ëmömo baï adobaï ñäö ëmoncedänimpa, ante Wengonguï nö pönï cegacäimpa. 
Itota mönö ïmonte, Teiyë waëmö ëwocate quëwencemïnimpa, ante në badongä ïñongä mönö tömengä tönö adomö mönö cabo ïmompa. Mänömaï ïmö beyë tömengä mönö ïmonte ante apënedinque, Botö tönïñamïni ïmïnipa, ante guïñënedämaï tedecampa. 
Ïïmaï ante apënecampa. “Wengonguï ëñëmi. Bitö ëmöwo ante botö tönïñadäni ïnänite apënebo ëñencedänimpa. Tömënäni godongämë ongonte ëñëñönäni botö, Wengonguï ïñömö Teiyë Waëmö ïnongä inte waa pönï cecä abopa, ante ämotamïni ante baï anceboimpa.” 
Ayë adobaï apënedinque, “Wengonguï ingante botö wede pönente quëwenceboimpa,” angacäimpa. Ayë weetë adobaï apënedinque, “Wengonguï botö ïmote apënedinque, Bitö wënäni, ante pönongä ënömo inte botö, Möni wencabo më ongömöni aedäni, ämopa.” Itota ince Wengonguï beyë näni yewëmongaïnö baï adobaï apënecampa. 
Mönö wenguïmämo ante wëne awënë ince në angä ïñongante Itota, Botö näñe wëninque tömengä ingante ede ömëe ëwenceboimpa, ante ïïmaï cegacäimpa. Mönö Itota wëñëmö ïnömö inte mönö baö tönö wepë ñömenguïñö ëñamö baï tömengä nänö wenguinque adobaï ñömenguïñö ëñagacäimpa. Ïninque tömengä nämä nänö wënö beyenque wëne awënë ingante be tacä ate tömengä weetë pïñënämaï aquïï bate në angä ïnämaï ingampa. 
Ayë wëne awënë nempo ñä ceyente baï quëwëninque mönö wenguïmämo ante guïñente weyömonte Itota mönö beyë ante weetë wëninque mönö ïmonte gä pe empote ö engä beyenque quëwëmompa. 
Ede wïï anquedoidi ïnänite ente pe mancete ante cedinque tömengä weetë Abadäö wodi pëïmö ïñömonte mönö ïmonte pönö ëninque pe mangampa. 
Mänïnö beyë Wengonguï, Bitö tönïñadäni baï adobaï badinque bitö, Wengonguï quï, ante në nö Pönömi Ñënëmi pönï incebiimpa. Ayë bitö tönïñadäni ïnänite cöwë pönëninque waadete pönö waa cedinque edemö aacebiimpa, ante tömengä ingante da pönongä pongacäimpa. Ayë adobaï, Bitö tömënäni wëne wëne näni cedö beyë nämä wepë godoncebiimpa, ante cedinque Wengonguï Itota ingante da pönongä pöninque tömengä mönö ëñamö baï adobaï ëñadinque waomö mönö ïnömö baï adobaï badinque Waocä ïnongä ingacäimpa. 
Mönö inguipoga quëwëninque wëne wëne mönö ceïnënö beyë wewëmompa. Wëne awënë, Itota oda cedinque Wengonguï ingante ëñënämaï cececäimpa, ante ceyongä Itota ïñömö mönö wewënö baï adobaï wewengä incete oda cedämaï ingacäimpa. Ïninque wëne wëne ceïnente wewëñömonte tömengä adobaï do wegaingä inte, Mïnitö tëï pïñente ongöninque oda cedämaï incemïnimpa, ante pönö töö ëmente cecampa. 
﻿Mönitö ïmönite aa pedinque Wengonguï mïnitö ïmïnite adobaï aa pedinque, Teiyë waëmö entawencemïnimpa, ante badongacäimpa. Ïninque botö tönïñamïni ëñëedäni. Itota ïñömö Wengonguï nänö në da pönongaingä ingacäimpa, ante mönö pönënö ante mönö, Näwangä impa, ante apënemompa. Ayë, Wengonguï quï, ante në Godongä Ñënengä pönï ïñömö Itota adocä ingampa, ante mönö pönënö ante, Näwangä impa, ante apënemompa. Ïninque mïnitö guiquënë, Itota ebänö ingacäimpa, ante önöwënenque pönente quëwenguënëmïni ïmïnipa. 
Wengonguï angä ëñëninque Möitee wodi guiquënë tömengä ingante cöwë pönente cedinque Wengonguï tönö näni godongämë quëwencabo ïnänite edemö cete aagacäimpa. Tömengä nö cete nänö aagaï baï adobaï cedinque Itota ïñömö Wengonguï angä ëñëninque tömengä ingante cöwë pönente cedinque tömengä tönö mönö godongämë quëwencabo ïmonte edemö cete aacantapa. 
Ede, Oncö waa ongompa, ante waa amö ince mönö oncö në badöningä ingante godömenque waa ate apënecëimpa. Adobaï, Möitee wodi në waa aacä ingacäimpa, ante tömengä ingante waa amö ince mönö ede Itota në badongaingä ingante godömenque nanguï waa ate apënecëimpa. 
Waocä oncö guiquënë wïï tömenque ongompa. Ede waocä mënongä ate oncö ede ongö amïnipa. Inguipo ince adobaï öönedë ongoncoo adobaï wïï tömenque ongoncoopa. Mänincoo tömancoo Wengonguï nänö badongaincooque ongoncoo acëimpa. 
Möitee wodi guiquënë Awënë Wengonguï ingante në cecä ïnongä inte tömengä tönö näni godongämë quëwencabo ïnänite cöwë pönëninque edemö cete aagacäimpa. Mänömaï cedinque tömengä, Wengonguï ebänö ïincayë ate apënequingää, ante odömöninque, Näwangä impa, ante apënegacäimpa. 
Mönö Codito guiquënë Wempocä Wengä Onguïñengä ïnongä inte Wempocä tönö näni godongämë quëwencabo ïnänite cöwë pönente nöingä pönï cete pönö aacampa. Ede mönö guiquënë, Codito waa pönï pönö cecä beyenque watapë bacëimpa, ante mönö pönënö ante wadäni ëñëñönäni waa tote apënemompa. Ïninque mönö guïñënämaï inte mänïnö mönö pönënö ante edemö entawëninque ïinque baganca ñimpo cedämaï ïmö ïninque tömengä tönö mönö godongämë quëwencabo ïmaïmompa. 
Mänömaï beyë Wengonguï Teiyë Waëmö Önöwoca nänö angaïnö ante mönö ëñente cecëimpa. Tömengä nänö apënegaïnö ante ïïmaïnö ante yewëmongatimpa. “Ñöwoöne ince tömengä apënecä ëñëninque, 
mïnitö, Mïmö ömedë bawënämaï incemönimpa, ante cedinque Baa änämaï ïedäni. Dodäni ïñömö, Wido cecëimpa, ante näni önömeca quëwente ceyedë, Wengonguï ingampa diyë panguingää, ante pönëninque wïwa cegadänimpa. Mänömaï cedinque tömënäni Baa ante mïmö ömedënäni näni bawengaï baï mïnitö adobaï bawënämaï ïedäni. 
Mïnitö mëmëidi mänïñömö quëwëninque botö ïmote wïwa cedäni wegaboimpa. Incete botö mänïñedë coadenta wadepo ïñonte waa cebo agadänimpa. 
Mänïñedë quëwënäni mänömaï cedäni beyë botö tömënäni ïnänite pïïninque ïïmaï angaboimpa. ‘Botö taadö goquënënäni ince taadö cöwë adämaï ïnäni inte tömënäni ancaa oda cedinque mïmö ömedënäni inte baï wadö godänipa.’ 
Äninque botö enguï badinque, Botö në Quëwëmo ingaïmo inte nöingä ämopa, äninque, Guëmäedäni, ante botö angaïñömö tömënäni cöwë guiite guëmänämaï incedänimpa, angaboimpa.” Ante Wengonguï nänö angaïnö ante yewëmongadänimpa. 
Ïñänäni ëñëedäni. Mïni pönencabo ïñömïnite mïnitö wacä ingä wacä ingä waa adinque adocanque ince mïmö ömedengä badämaï incecäimpa, ante wee aaedäni. Ayë adocanque ince wëne wëne entawengä badinque wiya ëmente Wengonguï në Quëwengä ingante ëmö cete godämaï incecäimpa, ante wee aaedäni. 
Ñöwoöne, ante në angä nänö angaïöne ïñömö ayë ñöwo ganca ëönepa. Ïninque mïnitö ñöwoöne ince wacä ingä wacä ingä edemö apënedinque, Æcämenque ince wïwa näni cedö beyenque oda cete wedinque mïmö ömedengä badämaï incecäimpa, ante cedinque ïïmö ïñö ïïmö ïñö godongämë ïñacabo cedinque tëï ongöedäni. 
Ede mönö wëënëñedë wede pönengamöimpa. Ñöwo adobaï pönëninque ïinque baganca wede pönëmö ïninque mönö Codito nempo godongämë quëwëmaïmompa. 
Ïninque adode ante pönente cecëimpa. “Ñöwoöne ince tömengä apënecä ëñëninque mïnitö, Mönitö mïmö ömedëmöni bawënämaï incemönimpa, ante wee cedinque Baa änämaï ïedäni. Ede dodäni, Wido cecëimpa, ante cedinque ede Baa ante mïmö ömedënäni näni bawengaï baï mïnitö adobaï bawënämaï ïedäni.” 
Wengonguï angä önömoncaque ëñëninque, Wido cecëimpa, ante edänidö cegadänii. Ede Möitee wodi Equitobe nänö në ente gogaïnäni adodäni ince, Wido cecëimpa, ante cegadänimpa. 
Ayë adobaï Wengonguï coadenta wadepo ïñonte edänidö ïnänite pïïninque enguï bagacäï. Ede në ëñënämaï inte wëne wëne cedäni ïnänite Wengonguï pïinte enguï bacä ate tömënäni baö ingaï önömeca yabeque weente öñongatimpa. 
Ayë, Pö guiite guëmäedäni, ante botö angaïñömö cöwë guiite guëmänämaï incedänimpa, ante Wengonguï, Botö në Quëwëmo ïnömo inte nöingä angaboimpa, angacäimpa. Ede edänidö ïnänite mänömaï angacäï. Ede në ëñënämaï cedäni ïnänite mänömaï angacäimpa. 
Ïninque në pönënämaï ïnäni inte tömënäni näni pönënämaï ïnö beyenque guiidämaï ingadänimpa. 
﻿Botö nempo guiidinque guëmancemïnimpa, ante wëënëñedë nänö angaïnö ante Wengonguï ñöwo ince adodö ante cöwë angampa. Mänömaï beyë mïni pönencabo tömämïni tömengä nempo guiidinque guëmanguënëmïni ïñömïnite adocanque ince oda cedämaï incecäimpa, ante cedinque mönö godongämë waa adinque wee aacëimpa. 
Ede dodäni ïnänite Wengonguï ingantedö ante watapë näni apënegaïnö baï mönö ïmonte adobaï ante watapë apënedäni ëñëmompa. Incete dodäni guiquënë önömoncaque ëñëninque wede pönënäni beyenque guëmänämaï inte wegadänimpa. 
Mönö në wede pönëmö ïmö guiquënë Wengonguï nempo guiidinque mïmönë do guëmämompa. Ede Wengonguï nempo mönö guëmanguënënö ante botö äninta adotaa ïïmaïnö ante yewëmonte ongö baï batimpa. “Botö enguï badinque, Botö në Quëwëmo ingaïmo inte ämopa, äninque, Pö guiite guëmäedäni, ante botö angaïñömö tömënäni cöwë guiidämaï incedänimpa, angaboimpa.” Ante Wengonguï beyë ante yewëmongadänimpa. Incete doyedë inguipoga ïï ëmöne badöninque Wengonguï tömengä nänö cequënënö ante ïinque badöninque, Idewaa, angacäimpa. 
Wengonguï önompo ëmempoque go adoöneque ïñonte ïinque cedinque ïïmö weiyö nänö guëmangaïöne ingatimpa, ante ïïmaï ante wataa yewëmonte ongompa. “Önompo ëmempoque go adoöneque ïñonte ïinque cedinque ïïmö weiyö ñimpo cedinque Wengonguï guëmangacäimpa.” 
Ayë botö äninta adotaa ïïmaï ante yewëmonte ongompa. “Pö guiite guëmäedäni, ante botö äñömö tömënäni cöwë guiidämaï incedänimpa,” angampa, ante yewëmongatimpa. 
Ïninque Wengonguï nänö pönö cedö ante watapë ante apënecä ëñëninque dodäni ïñömö önömoncaque ëñënäni inte tömënäni näni ëñënämaï cegaïnö beyë guiidämaï ingadänimpa. Ïninque, Wengonguï tömengä nänö angaïnö ïinque cecëimpa, ante cedinque ïincayë quëwënäni pancadäniya cöwë guiiquënënäni ïnönänimpa. 
Mänömaï beyë, Æönedö ëñenguënëmïni ïmïnii, ante odömoncete ante cedinque Wengonguï, “Ñöwoöne,” ante awënë Dabii ingante wantepiyë ate apënecä ëñengacäimpa. Ïninque mänïnö botö do ante yewëmömo mïni adïnö baï ante Dabii wodi ïïmaïnö ante yewëmongacäimpa. “Ñöwoöne ince tömengä apënecä ëñëninque mïnitö, Mïmö ömedëmöni bawënämaï incemönimpa, ante cedinque Baa änämaï ïedäni,” ante yewëmongacäimpa. 
Ede docä Ootowee wodi tömënäni ïnänite doyedë manguicä guiidinque Cänaäme quëwengadänimpa. Incete tömënäni mänïöme do guiidïnäni inte näwangä guëmänäni baï Wengonguï ïincayë ate, Ñöwoöne guëmancemïnimpa, ante weetë änämaï incedongäimpa. 
Ïninque mönö Wengonguï quïmö ïñömö ede guëmanguïöne guëmante baï mönö tömengä nempo quëwëninque mïmönë guëmäninque cetawente wedämaï ingëimpa. 
Wengonguï ïinque badöninque tömengä nänö cequënënö tömää cedinque ñimpo cedinque guëmangacäimpa. Tömengä nänö ñimpo cete guëmangaï baï waocä ïñömö Wengonguï nempo guiidinque në guëmangä ïñömö adobaï tömengä nänö cequënënö ante, Tömänö do cetimpa, ante adinque ñimpo cedinque guëmangampa. 
Dodäni näni ëñënämaï cegaï baï ñöwodäni adobaï cedäni ïninque tömënäni näni të go weenguinque cebaïnänipa. Mänömaï ï ïninque, Adocanque ince mänömaï cete të go weënämaï incecäimpa, ante wee cedinque mönö tömämö, Wengonguï nempo guiite mïmönë guëmangëimpa, ante nanguï cecëimpa. 
Wengonguï nänö änö ïñömö mïïne quëwëne inte tëï piyënë ënepa. Ede yaëmë yegamë tipengaa engamë bamencaa guiibe watii co baï Wengonguï nänö änö ïñömö adobaï cedinque mönö önöwoca ince do cote baï guiipa. Ayë bamë tadömengadëmë tëï guïñente bamïi edonque a baï Wengonguï nänö änö ïñömö adobaï mönö mïmö ince tadömengadë tëï guïñente baï cedinque mönö pönënö ante mönö ceïnënö ante do edonque ba adinque adode ince apente baï ampa. 
Wengonguï në apente änongä ïñongante mönö nämä ince, Æbänö cegamönii, ante tömengä ingante töingä apënequënëmö ïmompa. Ede, Wengonguï ayongä tömengä nänö badongaincoo tömancoo ede gä engate ömegacoo baï inte wodönämaï ongompa. 
Mönö beyë, Wengonguï quï, ante në Godongä Ñënengä pönï ïñömö Wengonguï Wengä Itota ingampa. Tömengä ïñömö nämä wepë godonte do wengaingä inte ñäni ömëmöninque öönedë eite ongongampa. Ïninque mönö, Tömengä ingante wede pönëmönipa, ante në apënemö inte mönö wede pönënö ante edemö pe mangëimpa. 
Wengonguï quï, ante mönö beyë në Godongä Ñënengä pönï ïnongä ïñömö wëne wëne cedämaï ingacäimpa. Incete aquïï ïmö inte wemö adinque tömengä weetë, Botö Waobo ëñadinque aquïï bate wegaïmo inte, Aquïï mïni wedö ebänö ï, ante do ede ëñëmopa, angampa. Ede wëne awënë tömengä ingante, Wëne wëne cee, angä do wegaingä inte tömengä mönö wëne wëne ceïnënö, Æbänö ï, ante do ëñengampa. 
Ïninque mönö Awënë ïñömö nanguï waadete pönengä inte Awënë contaimpaa ongongampa cemöö. Mönö wëne wëne cedïnö ante tömengä pönö ñimpo cececäimpa, ante cedinque mönö tömengä weca ponte apënecëimpa. Mönö caate weyedë tömengä pönö töö ëmente cececäimpa, ante mönö tömengä weca ponte apënecëimpa. Mänömaï Awënë ongompaa gäänë pöninque mönö guïñënämaï inte apënemö ëñëninque tömengä waadete pönö waa cecä engëimpa. 
﻿Wengonguï quï, ante bitö botö ïmote në pönömi ñënëmi pönï bacebiimpa, ante ecänö ingante Wengonguï angä bacää. Ede waocä adocanque ingante apente ëninque Wengonguï angä ate tömengä ïñömö në waocä ïnongä inte waodäni beyë Wengonguï weca cecampa. Ïninque waodäni ïingä weca pöninque, Wengonguï quï, ante pede pönönäni ëninque tömengä weetë Wengonguï ingante godongampa. Ayë, Wëne wëne cemöni incete Wengonguï waadete pönö ñimpo cececäimpa, ante cedinque waodäni, Wengonguï quï, ante cëningä ente pöninque pede pönönäni engampa. Æ̈ninque në godongä ñënengä ïñömö në waocä ïnongä incete cëningä ingante ente wënöninque në ente pönäni näni wëne wëne cedïnö beyë ante baö iya tangampa. 
Ïninque wadäni, Æbämë impa, ante ëñënämaï näni wedö ante në godongä ñënengä ïñömö në waocä ïnongä inte adobaï pancaa ëñënämaï inte wecampa. Ayë oda cete näni wedö ante tömengä adobaï oda cete wecampa. Ïninque wadäni baï aquïingä ïnongä inte tömengä gänë pönëninque wadäni ïnänite edemö cete odömongä adänipa. 
Mänömaï ïnongä inte tömengä wadäni wëne wëne näni cedïnö beyë ante, Wengonguï quï, ante iya täninque adobaï, Botö nämä wëne wëne cedïnö beyë godömopa, ante iya tante Wengonguï ingante godongampa. 
Waocä nämä ince, Botö, Wengonguï quï, ante në godömo ñënëmo bayömote wadäni botö ïmote waa acedänimpa, ante edö cete anguingää. Ïñempa Wengonguï angä beyenque Aadöö wodi në godongä ñënengä bacä baï wadäni adobaï Wengonguï angä beyenque në godönäni ñënënäni badänipa. 
Codito ince, Në godömo ñënëmo badinque në tëï ëmömo inte ñäö ëmömo acedänimpa, ante nämä ante wïï angacäimpa. Wengonguï ince tömengä ingante, “Bitö botö Wëmi ïnömi ïmipa. Ñöwoöne bitö Wempobo babopa.” 
Angacäimpa. Ayë godömenque Wengonguï nänö angaïnö ante wataa yewëmongatimpa. “Wengonguï quï, ante në pönongä Mëequitedeco nänö cöwë ingaï baï, bitö adobaï ñimpo cedämaï inte në Pönömi cöwë incebiimpa,” ante Codito ingante angacäimpa. 
Codito ïñömö Waocä ëñate quëwëninque Ca ca wedinque Ye ye äninque Wengonguï ingante nanguï apënegacäimpa. Wengonguï bitö adobique eyepë ïmi inte wee ämi ïninque botö wënämaï ïmaïmopa, angacäimpa. Incete, Bitö, Wëe, ämi ate botö wenceboimpa, ante nänö Ao änïnö beyenque Wengonguï tömengä ingante do ëñengacäimpa. 
Wempocä Wëñengä ïnongä incete Itota nänö caate wewëmämo beyenque Wengonguï nänö änö ante edemö ëñente cedinque picengä bagacäimpa. 
Tömengä nänö änö ante në ëñente cedömö ïñömonte tömengä edemö ëñëninque picengä bagaingä inte ede mönö ïmonte engä beyenque mönö cöwë wënämaï inte quëwëmompa. 
Tömengä ingante Wengonguï apente ëninque, Mëequitedeco në pönongä ñënengä pönï nänö ingaï baï bitö adobaï botö ïmote në Pönömi Ñënëmi pönï ïnömi ïmipa, angacäimpa. 
Mänïnö ante botö mïnitö ïmïnite godömenque nanguï apënequënëmo ïmopa. Incete, Æiquedö ëñenguïmïnii, ante pönente wedinque botö, Æbänö cete apënebo ëñenguïmïnii, ante webopa. 
Ïñempa mïnitö doyedë mïni ëñengaïnö ante ñöwo në odömömïni baquënëmïni ïmïnipa. Incete wacä weetë mïnitö ïmïnite Wengonguï nänö angaïnö ante adodeque adodeque ante odömonte apënecä ëñenguënëmïni adodö bamïni awedö. Ede wëñënäni në goömë gänäni baï weetë bamïni ïñömïnite botö edö cete tëëmö cenguï godonte baï apënebo ëñenguïmïnii. 
Goömë në gangä baï ingä ïñömö tömengä wëñengä baï ïñongante mönitö, Æbänö nö cequïï, ante odömonte apënemöni incete tömengä ïñömö cöwë ëñënämaï ingampa. 
Weetë ecänö cöwë waa ceda ïna ïñömö tömengä, Quïnö waa ïï, ante, Quïnö wëne wëne ïï, ante weetë weetë ante cedinque do ëñente badinque picengä baï bacampa. Ïninque edemö picënäni në badäni beyenque möni nö odömonte apënedö ïñömö cenguï tëëmö baï ongompa. 
﻿Mönö Codito inguipoga quëwëninque ebänö cegacäï, ante do ëñëmompa. Mönö wenguïnö goquinque wëne wëne cemompa, ante wedinque, Idewaa wëne wëne cetabopa, ante mönö Wengonguï gämënö ebänö cete ocë ëmente ponguïï, ante do ëñëmompa. Tömengä ingante ebänö cete pönenguïï, ante do ëñëmompa. Ïninque mänïnö tömänö ante do ëñënïmö inte mönö mänïnö ante idewaa tedetamompa. Weetë, Æbänö cete godömenque picëmö baï ëñente baquïï, ante mönö ñöwo apënecëimpa. 
Adobaï, Æpënë quïnante guiiquïï, ante, Önompoca quïnante godö gampoquïï, ante do ëñëmö inte mönö mänïnö ante godömenque tededämaï ingëimpa. Ayë, Wente ate ñäni mönö ömëmongëimpa, ante do ëñëmö ïninque, Wengonguï cöwë apente ancecäimpa, ante do ëñëmö ïninque mönö mänïnö ante ñöwo godömenque tededämaï ingëimpa. 
Ïninque Wengonguï Ao angä ate botö mänïnö mïnitö do ëñënïnö ante tededämaï inceboimpa. Mïnitö ëñënämaï ïnïnö ante weetë nanguï apënebo ëñencemïnimpa. 
Wengonguï mönö mïmönë pönö tica ënente baï cedinque edonque odömonte apënecä ëñëninque mönö ñäö baï entawëmompa. Tömengä öönedë waa pönï nänö da pönongaincoo do ente quëwëmompa. Ayë tömengä Teiyë Waëmö Önöwoca ingante da pönongä ëninque mönö tömengä tönö äanque baï ëwocamompa. Mänömaï ëwocamö incete pancadäniya wade godäni inte ede edö cete, Wëne wëne cete awedö, ante ocë ëmente ponguïnänii. 
Tömënäni ïñömö, Wengonguï nänö änö waa pönï impa, ante do ëñënïnäni inte ayë, Wengonguï mïinguipo nänö badöñedë mänïñedë mïïmämoque ba ate tëï pïñente cecëimpa, ante do ëñënänipa. 
Incete mänïnö näni wede pönënïnö ante Baa ante wade godäni baï tömënäni ede edö cete ïincayë ate, Idewaa wëne wëne cete awedö, ante ocë ëmente ponguïnänii. Ïñempa dodäni Wengonguï Wengä ingante awë timpote wënönäni baï cedinque ïïnäni weetë tömengä ingante adodö wënonte baï cedänipa. Ayë tömënäni näni ëmëwo ëwente wequinque tömänäni ayönäni Wengonguï Wengä ingante badete tote baï cedänipa. 
Ede cööne wante wante ce ate waodäni cöñe inguipoga tömëmö quiyadäni weë pete incapa. Incate amïmö ba ate në quiyadïnäni nanguï tä pete eyepë ënäni ïninque Wengonguï weetë onguipo tömenguipo waa pe ate adinque, Waa peguipo abopa, angampa. Adobaï tömengä nänö änö ante wante wante ïñö apënedäni ëñëninque waodäni gänë pönënäni badinque wadäni ïnänite waadete cedäni ate Wengonguï mänïnäni ïnänite, Mïnitö waa ëñente cemïni abopa, ante pönö waa cecampa. 
Ömentacooque peguipo daacamenque peguipo guiquënë nänö ëmëwo tante ëwenguinque önonguipoque impa. Mäninguipo iya tanguï baï waocä adobaï Wengonguï nänö änö ante në Baa angä ïñömö tömengä nänö ëmëwo ëwenguinque Baa angampa. 
Ïñänäni ëñëedäni. Wadäni mänömaï ïnänipa, ante yewëmömöni incete mönitö ayömöni mïnitö wïï tömënäni baï ïmïni amönipa. Weetë Codito engä beyenque në quëwenguïmïni ïnömïni inte mïnitö cöwë waa cemïni ïmïni amönipa. 
Ede mïnitö cöwë waa cedinque Wengonguï ingante waadete pönëninque tömengä quïnäni beyë godö waa cegaïmïni inte ñöwo godömenque cemïnipa, ante adingä inte Wengonguï dice mïni cedö ante pönënämaï inguingää. Weetë në nö cedongä inte tömengä mïni cedö ante cöwë pönengampa. 
Codito beyenque watapë bacëimpa, ante mïnitö wede pönëmïnipa. Ïninque mïnitö mänïnö mïni wede pönënö ante ïinque baganca wede pönencete ante cedinque mïni waadete pönö cegaïnö baï adobaï ïinque baganca cöwë ceedäni, ämönipa. 
Ede në wede pönënäni wenteye ïnämaï ïnäni ïñömö ede Wengonguï, Pönömo ëedäni, ante nänö angaincoo cöwë encedänimpa. Mïnitö ïñömö, Tömënäni ebänö cedänii, ante adinque tömënäni näni cedö baï adobaï cedinque wenteye ïnämaï inte Wengonguï nänö angaincoo adobaï encemïnimpa, ämönipa. 
Wengonguï, Botö änö baï cöwë ceceboimpa, ante Abadäö wodi ingante angacäimpa. Mänömaïnö ante näwangä impa, ante Abadäö ëñencecäimpa, ante cedinque tömengä, Wacä ëmöwo godömenque tëï pïñengä ëmöwo ante apënebo ëñëninque do ëñencecäimpa, ante ceyongante wacä në tëï pïñengä guiquënë ede de angacäimpa. Ïninque Wengonguï ïñömö nämä ëmöwo ante apënedinque, Wengonguïmo në Quëwëmo inte nöingä ante ämo ëñëe, äninque ïïmaï angacäimpa. 
“Botö bitö ïmite pönö waa cebo ate bitö pëïnäni nanguï yebëninque bacoo bacedänimpa. Botö Wengonguïmo në Quëwëmo inte ämopa.” 
Ante do angä ëñengaingä inte Abadäö wodi wantepiyë ënämaï inte wänö cöñongante Wengonguï tömengä nänö angaïnö baï pönö cecä engacäimpa. 
Waodäni guiquënë, Näwangä ämopa, ante ëñencedänimpa, ante cedinque wacä ëmöwo godömenque tëï pïñengä ëmöwo apënedinque änänipa. Mänömaï cedinque waocä, Botö godömenque në tëï pïñengä tönö guëa cete baï änïmo inte edö cete babe ante wadö cequïmoo, ante baï apëneyongante wacä Ao angä ate tömëna näna guëa cecaya badapa. 
Wengonguï ïñömö, Botö wadö baï änämaï ïnömo inte mänïï botö angaïnö baï cöwë ceceboimpa, angacäimpa. Ayë, Mänömaï impa, ante botö angaincoo në enguïnäni edemö ëñencedänimpa, ante cedinque Wengonguï nämä ëmöwo apënedinque, Botö Wengonguïmo në Quëwënömo inte näwangä ämopa, angacäimpa. 
Tömengä, Botö pönö cebo beyenque watapë bacëimpa, ante nänö angaïnö ante encete ante mönö Wengonguï gämënö do wodii wïnonte pömöimpa. Ïninque tömengä weca do pönïmö ïñömonte tömengä weetë, Mënea beyë mönö watapë bacëimpa, angampa. Ayë, Mïnitö wampo pönëninque ede botö tönö ede godömenque cecemïnimpa, ante tömengä edemö apënecampa. Mënea ante apënebo ëñëedäni. Botö Wengonguïmo ïnömo inte nämä Wengonguï ëmöwo apënebo beyë në ëñëmïni inte mïnitö mänïne beyë pönencemïnimpa. Ayë godömenque wade ante, Wengonguï ince edö cete babe wapiticë anguingää, ante pönencemïnimpa. Mänömaï Wengonguï mënea ante cegacäimpa. 
Ïninque wipo geguincamë inte tëï ñänoncadodäni ate wäï wocë baï mönö ïñömö ede, Mänïne mënea beyë watapë bacëimpa, ante mönö wede pönënö beyë tëï ongömö inte mönö edö cete wade goquïï. Mönö wede pönënö beyenque ede Wengonguï oncönë weocoo wee owoyömo tadömengadencönë guii öönedë ñä cete baï ï ïninque mönö önöwoca ïñömö ede tëï ongonte baï ëwocamompa. 
Itota ïñömö täno beyente öönedë eidinque mönö beyë ante mänincönë do wäänë guiigacäimpa. Ïninque Mëequitedeco në godongä ñënengä nänö ingaï baï badinque Itota, Wengonguï quï, ante nämä wepë në Godongä Ñënengä pönï ïnongä inte ede cöwë ongongampa. 
﻿Mëequitedeco guiquënë Tadëë näni äñömö quëwënäni awënë odeye ïnongä inte tömengä, Wengonguï Æibe pönï në Quëwengä quï, ante në godongä ingacäimpa. Ïñongante Abadäö wodi wadäni awënë odeyeidi ïnänite wënonte pöñongante Mëequitedeco eyepë pö bee tëninque, Abadäö ëñëmi, angantapa. Bitö ïmite Wengonguï pönö waa cececäimpa. 
Ante pönö waa apëneyongante Abadäö ïñömö awënëidi wodi näni mangaincoo tömengä nänö ö ënincoo bacoo pönï incoo adinque önompo tipempoga mänimpocato cabo tï gete cö cedinque, Wengonguï quï, äninque Mëequitedeco ingante adocatoque pede godongä engacäimpa. Mëequitedeco në awënë odeye ïñongante tömengä ëmöwo pemonte baï cedinque wadäni, “Awënë ïnongä inte tömengä në nö cecä ingampa,” ante angadänimpa. Ayë, Tadëë “Gänë pönëñömö” näni angaïñömö quëwënäni awënë odeye ingampa, ante pönëninque tömënäni, “Awënë odeye ïnongä inte tömengä në gänë pönengä ingampa,” ante wawo pemongadänimpa. 
Tömengä badä ömaacä ingä baï, tömengä wempocä ömaacä ingä baï, tömengä nänö ëñagaïöne ömaacä ingä baï, tömengä nänö wengaïöne ömaacä ingä baï ante dodäni tömengä ingantedö ante yewëmongadänimpa. Mänömaï ï ïninque mönö, Wengonguï Wengä nänö cöwë ingaï baï Mëequitedeco adobaï, Wengonguï quï, ante në cöwë godongä ingampa, ante pönengëimpa. 
Tömengä ñënengä pönï ingacäimpa, ante botö ïïmaï ante apënebo pönëedäni. Wengonguï quï, ante në godongä ñënengä pönï Mëequitedeco ingampa, ante pönëninque mönö wëmë Abadäö wodi ince tömengä nänö ö ënincoo önompo tipempoga mänimpocato ongö adinque adocatoque ëninque Mëequitedeco ñënengä ingante pede godongä engacäimpa. 
Mönö Abadäö wodi pëïmö ïñömö tömancabomö ïnömö incete adocabodäniya mönö tönïñadäni Debiidi pancadäniya guiquënë, Wengonguï quï, ante në godönäni bagadänimpa. Bayönänite Möitee wodi tömënäni ïnänite ïïmaï angacäimpa. Mïnitö tönïñadäni ïnänite ämïni ëñëninque tömënäni weetë tömënäni näni ënincoo önompo tipempoga mänimpocato ongö adinque adocatoque pede pönönäni encemïnimpa, ante wee angä ëñëninque tömënänique, Wengonguï quï bacëimpa, ante në ënäni ïnänipa. 
Mëequitedeco guiquënë Debii wodi pëingä ïnämaï ingaingä incete adocatoque angä ëñëninque Abadäö wodi pede godongä engacäimpa. Do ïñömö Wengonguï ince Abadäö ingante apënedinque, Bitö quï, ante botö cöwë pönömo encebiimpa, angacäimpa. Incete wantepiyë ate Wengonguï nänö në angaingä ïñongante Abadäö ingante apënedinque Mëequitedeco ïñömö, Wengonguï bitö ïmite pönö waa cececäimpa, ante pönö waa apënegacäimpa. 
Mönö ayömö guiquënë, Ñënënäni ïnönäni ïñömö tömënänique önönänique ïnänite në godö waa apënedäni ïnänipa, ante do ëñënïmo inte mönö wadö ante edö cete pönenguïï. Ïninque, Abadäö wodi önonganque ïñongante Mëequitedeco në ñënengä ïnongä inte ede mänömaï waa apënegacäimpa, ante mönö edonque ëñëmompa. 
Mänïnäni Debiidi guiquënë në ñömëintai ëñadäni ïnänipa. Incete tömënäni ïnänite wadäni, Wengonguï quï bacëimpa, ante adocatoque cöwë pönönäni ënänipa. Ïingä Mëequitedeco guiquënë ñömëintai ëñadämaï baï ingaingä inte në quëwengä ingampa, ante yewëmongatimpa. Tömengä mänömaï në quëwengä baï ïñongante Abadäö wodi tömengä ingante, Wengonguï quï, ante adocatoque godongä engacäimpa. 
Mänömaï impa, ante pönëninque botö, Ëñencemïnimpa, ante ñöwo godömenque yewëmömo aedäni. Tömënäni näni ënïnö önompo tipempoga ganca mänimpocato ongö adinque, Wengonguï quï, ante adocatoque pede godöñönäni Debii näni pëincabo ince në ënäni ïnönänimpa. Incete Debii wodi wempocoo ingainga ïnongä inte Abadäö wodi adocatoque do godongä ïninque tömengä pëingä inguingä Debii ïñömö wempocoo tönö äanque baï adocatoque do godonte baï ayë ate ëñate quëwengacäimpa. 
Ede Abadäö wodi nänö pëïnäni Debiidi ïnänipa. Ïninque Debii ayë ëñadämaï ïñongante tömengä wempocoo Abadäö wodi ingante Mëequitedeco pö bee tente adocatoque ëninque Debii nänö enguënencoo ince pancacooga adobaï engacäimpa. 
Wengonguï doyedë angä ëñëninque Debiidi pancadäniya, Wengonguï quï, ante në godönäni bagadänimpa. Ayë Wengonguï, Ïïmaï ceedäni, ante angä ëñente yewëmöninque Debiidi weetë wadäni ïnänite odömonte apënedäni ëñengadänimpa. Incete Debiidi, Wengonguï quï, ante näni godönö beyenque mönö Wengonguï ayongä mönö edemö pedäni baï ede dice entawente bamongaa. Ïñempa mänïnäni näni godönö beyenque në picënäni baï bamö baï ñöwo wacä në Godongä ingante Wengonguï da pönönämaï incedongäimpa. Ayë, Wengonguï quï, ante në Pönongä incecäimpa, ante Codito ingante da pönöninque Wengonguï, Debii wodi pëingä Aadöö nänö pönongaï baï Codito adobaï pönoncecäimpa, ante änämaï inte weetë, Mëequitedeco nänö pönongaï baï cedinque Codito pönongä beyenque waodäni botö ayömö në nö cedäni bacedänimpa, angacäimpa. 
Ayë, Wengonguï quï, ante näni godoncabo ïñönänite Wengonguï, Idewaa cemïnipa, äninque wacä ingante, Bitö weetë botö ïmote në Pönömi bacebiimpa, angacäimpa. Ayë wacä mänömaï në Godongä bacä beyë Wengonguï, Ïïmaï ceedäni, ante nänö wee angaïnö ante wëä godonte baï cedinque wade äninque wee angä ingacäimpa. 
Ïninque Wengonguï ñöwo, Në Pönömi bacebiimpa, ante nänö në angaingä ïñömö Debiidi näni cabo ïnämaï inte weetë wacabocä ïnongä ingampa. Incete ñöwocä Codito guiidënäni ïñömö, Wengonguï quï, ante näni iya täimpaa cöwë godönämaï ïnönänimpa. 
Ede, Wengonguï quï, ante oodaaidi näni cabo në godönäni incedänimpa, ante Möitee wodi dice angacäïñaa. Incete, Mönö Awënë ïñömö Oodaa wodi pëingä ingacäimpa, ante edonque acëimpa. 
Ïninque Mëequitedeco nänö ingaï baï wacä weetë, Wengonguï quï, ante në Godongä bacä adïmö inte mönö godömenque edonque ëñengëimpa. 
Ede Ñöwocä tömengä mëmëidi wïï në godönäni ingadänimpa. Ïninque, Bitö mëmëidi näni godongaï baï bitö adobaï godonte ëñëe, ante edö cete anguïï. Wïï tömengä mëmëidi näni cegaï baï cedinque tömengä në Godongä bagacäimpa. Weetë cöwë në wënämaï Quëwenguingä inte tömengä nämä nänö tëï pïñënö beyenque në Godongä bagacäimpa. 
Ede tömengä ingante apënedinque Wengonguï, “Mëequitedeco, Wengonguï quï, ante në pönongä cöwë nänö ingaï baï, bitö adobaï ñimpo cedämaï inte në Pönömi cöwë incebiimpa,” ante apënegacäimpa. 
Ïninque, Ïïmaï ceedäni, ante Möitee wodi wëënëñedë nänö wee angaïne ince aquïïne inte önöneque baï ïñonte wëä godonte baï bagatimpa. 
Ede Möitee wodi, Ïïmaï ceedäni, ante nänö wee angaïnö ëñente beyenque mönö Wengonguï ayongä edemö pedäni baï dice entawente baquïmöö. Wengonguï weetë, Codito pönö cecä beyenque watapë quëwencemïniipa, ante ñöwo pönö apënegacäimpa. Ïninque, Mänömaï impa, ante pönëninque mönö Wengonguï weca pömompa. 
Wengonguï wïï önonque angacäimpa. Weetë tömengä nämä ëmöwo apënedinque, Botö Wengonguïmo në Quëwënömo inte näwangä ämopa, äninque Codito ingante angä ate tömengä weetë, Wengonguï quï, ante në Godongä bagacäimpa. Weetë wadäni ïnänite guiquënë tömengä wïï nämä ëmöwo apënedinque, Näwangä ämopa, ante änämaï ingä incete tömënäni önonque, Wengonguï quï, ante në godönäni bagadänimpa. 
Codito ingante guiquënë Wengonguï ïïmaï ante apënegacäimpa. “Bitö ñimpo cedämaï inte, Wengonguï quï, ante në Pönömi cöwë incebiimpa. Ante botö në Teiyë Awënë ïnömo inte nöingä äninque ïincayë ate wadö ante cöwë änämaï inceboimpa.” 
Wengonguï, Itota botö ïmote në Pönongä ïnongä inte mïnitö beyë cecä ate mïnitö Ao ämïni ïninque mönö godongämë waa cecëimpa, äninque Wengonguï mönö ïmonte ñöwo godömenque waa pönï apënegacäimpa. Ïninque Wengonguï mänömaï nämä ëmöwo apënedinque, Näwangä ämopa, äninque Itota nänö në angäingä ïñongante mönö Itota ingante pönëninque, Wengonguï nänö angaïnö baï cöwë cececäimpa, ante do ëñëmompa. 
Mänïnäni guiquënë në ñömëintai ëñagaïnäni inte edö cete ñimpo cedämaï inte Wengonguï ingante në godönäni cöwë inguïnänii. Ïninque wïï adocanque në godongä ingacäimpa. Wacä wacä në godönäni bagadänimpa. 
Itota ïñömö në wënämaï quëwënongä inte tömengä, Wengonguï quï, ante në Godongä ïnongä inte cöwë quëwengampa. 
Ede tömengä në wënämaï Quëwënongä inte Wengonguï ingante mönö beyë ante cöwë apënedinque, Botö bitö gämënö në mämömo pönäni ïnänite bitö pönö waa cecebiimpa, ante ñimpo cedämaï inte cöwë apënecampa. Wengonguï ingante cöwë apënecä ïnongä inte tömengä cöwë quëwëninque edemö pönö engä beyenque mönö weetë cöwë wënämaï quëwenguïmö ïmompa. 
Wadäni näni ëñënämaï cecabo baï wïï ïnongä inte Itota ïñömö teiyë waëmö ïnongä ingampa. Wentamö mongënämaï ïnongä ïñongante tömengä ingante edö cete pïinte apente anguïnänii. Mänömaï ingä adinque Wengonguï tömengä ingante öönedë ëmonga pönï engö cecä ongongampa. Ïninque tömengä adocanque pönï, Wengonguï quï, ante në nö Godongä Ñënengä pönï ïnongä inte mönö wedö ante eyepë pönï pönö cecampa. 
Wadäni në godönäni ñënënäni pönï ïnäni guiquënë tömënäni täno godöninque nämä näni wëne wëne cedö beyë ante, Wengonguï botö ïmote waa acecäimpa, ante cëningä wepë ïïmö ïñö ïïmö ïñö godönänipa. Ayë ate wadäni näni wëne wëne cedö beyë adobaï godönänipa. Itota guiquënë wëne wëne näni cedö baï cedämaï ïnongä inte nämä beyenque godönämaï ingacäimpa. Ayë wamö mönö wëne wëne cedö beyë weetë weetë godönämaï inte tömengä eyepë ïnongä inte adopoque pönï godongacäimpa. Ïninque tömengä nämä wepë godöninque eyepë pönï godongä adinque Wengonguï weetë mönö ïmonte waa acampa. 
Möitee wodi nänö wee angaïnö ante ëñente cedinque waodäni aquïï ïnäni näni cabo ïñönänite pancadäniya ïnänite änäni Wengonguï ingante në godönäni ñënënäni do badänipa. Wengonguï guiquënë ïincayë ate nämä ëmöwo apënedinque, Botö Wengä edemö Picengä në ëñengä bagaingä ingante ämo ate tömengä në Pönongä Ñënengä bacecäimpa. Botö Wengonguïmo në Quëwënömo inte näwangä ämopa, angacäimpa. 
﻿Mänömaïnö ante quïnante yewëmömönii. Ede, Mönö wedö beyë ante, Wengonguï quï, ante në Godongä Ñënengä pönï inte ongongampa, ante, Näwangä impa, ante edonque ëñencemïnimpa, ante yewëmömönipa. Tömengä ïñömö öönedë eidinque Awënë Wengonguï tömëmengä ïnö të contadinque Teiyë Awënë inte ongongampa, ante yewëmömöni adinque ëñencemïnimpa. 
Mänömaï ïnongä inte tömengä wïï waocä nänö mënongaincönë cecampa. Weetë Wengonguï, Owoceboimpa, ante teiyë waëmö nänö mënongaincönë Itota ïñömö mönö beyë ante, Wengonguï quï, ante në Godongä Ñënengä pönï inte cecampa. 
Inguipoga quëwënäni guiquënë adocanque ingante, Wengonguï quï, ante bitö në godömi ñënëmi pönï bacebiimpa, änäni badinque tömengä në tä në tä cedinque mäincoo cöwë godonguënengä ingampa. Ïninque mäningä Itota guiquënë adobaï në Godongä Ñënengä pönï ïnongä inte adobaï godonguënengä ingampa. 
Ede, Ïincooque godoncemïnimpa, ante Möitee wodi wee angä ëñente cedinque inguipoga në godönäni guiquënë do eyepë pönï godönäni ïnänipa. Ïninque tömënäni näni godö baï Itota ïñömö edö cete godonguënengä inguingää. Inguipogaque quëwengä inte baï tömengä ïñömö ede Wengonguï ingante në godongä ïnämaï incedongäimpa. 
Tömënäni guiquënë, Wengonguï öönedë nänö owocö cöwë ongö baï inguipoga adobaï mënonte mänincö öwocodenganque baï ïñonte acëimpa, ante adobaï pönï mënongadänimpa. Mänömaï mënöninque tömënäni mänincönenque, Wengonguï quï, ante në godönäni inte cedänipa. Ïninque Wengonguï, Adobaï pönï mënöincö ongongëimpa, ante cedinque Möitee wodi në mënonguingä ingante doyedë angacäimpa. “Möitee ëñëmi. Bitö, Æbänö mënonguïï, ante, Æbänö badonguïï, ante botö onquiyabo ïñömö bee tente odömömo adinque badoncebiimpa. Bitö cöwä adinque botö odömönö baï ïincö adobaï mënöninque ïincönë ongoncoo tömancoo adobaï pönï badoncebiimpa,” angacäimpa. 
Wengonguï, Botö Möitee tönö wee äninque, Ïïmaï ceedäni, ämo ate Ao ämïni ïninque mönö godongämë waa cete quëwengëimpa, ante wëënëñedë nänö angaïnö wedenque waa ingatimpa. Ñöwo guiquënë tömengä, Itota engä beyenque quëwëmïni inte Ao ämïni ïninque mïnitö botö tönö godongämë waa cete quëwencemïnimpa, ante nänö änö ïñömö godömenque waa pönï impa. Ede Wengonguï nänö änö ïinque bacëimpa, ante Itota ince nö cegacäimpa. Ayë adobaï mänïnö në godönäni näni cedö guiquënë wedenque waa ïñonte Itota nänö nö cedö guiquënë godömenque waa pönï impa. 
Mänïne ede, Mönö godongämë waa cete quëwengëimpa, ante Wengonguï wëënëñedë nänö angaïne ïñömö mönö quëwenguïnö ante eyepë ï baï Wengonguï ñöwo wade ante änämaï incedongäimpa. 
Incete waodäni wentamö mongënäni adinque Wengonguï doyedë apënedinque, “Botö pönö cebo ate mïnitö Ao ämïni ïninque mönö godongämë waa cete quëwengëimpa, Ante botö në Awënë ïnömo inte idegoidi ïnänite oodaaidi ïnänite ïincayë ate mïïne ante mä pönï apëneceboimpa. 
Mëmëidi doyedë Equitobe quëwëñönänite botö töö ëmente ente poncete ante cedinque, tömënäni ïnänite, Mönö godongämë waa cecëimpa, äñömote tömënäni weetë pango cete gogadänimpa. Pango cete godäni ate botö weetë dadi ëmëmonte tömënäni ïnänite adämaï ingaboimpa. Mänömaï beyë botö wëënëñedë botö angaïnö baï ñöwo weetë adobaïnö ante änämaï inceboimpa, ante botö në Awënëmo ïnömo inte ämopa. 
Mänïñedë ate ede idegoidi ïnänite botö, Ïïmaï pönö cebo ate mïnitö Ao ämïni ïninque mönö godongämë waa cete quëwengëimpa, äninque ede ïïmaï ceceboimpa. Ïïmaï ceedäni, ante botö wee änö ante godö apënebo ëñëninque mänïne ante mïmönë yewëmonte baï entawëninque tömënäni në wede pönënäni incedänimpa. Tömëmo tömënäni Wengonguïmo ïñömote tömënäni weetë botö quïnäni incedänimpa. 
Mänïñedë botö angaïñedë ba ate ede waocä tömengä guiidengä ingante ayë wacä ingante odömonte apënedinque, Bitö Wengonguï ingante ate baï pönencebiimpa, ante quïnante anguingää. Ïñempa mänïñedë ate guiiyanga pönï ïnongä ince ñënengä pönï ïnongä ince tömënäni tömänäni botö ïmote do adinque pönencedänimpa. 
Ede tömënäni ëñënämaï näni cedö ante botö pänämaï inte waadete godö ñimpo ceceboimpa. Ayë tömënäni wëne wëne näni cegaïnö ante adämaï inte baï botö pönënämaï inceboimpa,” ante Wengonguï apënegacäimpa. 
Äninque ñöwo, Æ̈mo beyenque quëwëmïni inte mïnitö Ao ämïni ïninque mönö godongämë waa cete quëwengëimpa, ante mä pönï äninque Wengonguï wëënëñedë, Ïïmaï ceedäni, ante nänö wee angaïne ante, Woïne inte eyepë ïnämaï ingaïne ënepa, ante baï cecampa. Woïne ïñömö oo de baquïne ënepa. 
﻿Wengonguï wëënëñedë dodäni ïnänite, Botö pönö cebo ate mïnitö Ao ämïni ïninque mönö godongämë waa cete quëwengëimpa, angacäimpa. Ïninque tömengä nänö wee angaïnö baï cedinque tömënäni, Wengonguï ingampa, ante tömengä beyë cequënënäni ingadänimpa. Ayë inguipoga tömengä owoquincö teiyë waëmö oncö mënöninque tömengä weca pöninque cequënënäni ingadänimpa. 
Angä ëñëninque dodäni, Wengonguï nänö owoquincö, ante ëmontaicö badöninque weocoo odemontai wodönedinque mencönea badongadänimpa. Yabecönë, Teiyë Waëmö Oncö impa, ante näni ancönë ïñömö mänïñömö gongapencade doyencade teiyë tï wodönoquï encadocade ongongatimpa. Ayë awempaa badöninque tömënäni, Wengonguï beyë teiyë waëmö päö öñongëimpa, ante cedinque mänimpaa päö ñö cedäni öñongatimpa. 
Weocoo wacoo näni guiimongademö wodöïñömö guiimongacö ïñömö Teiyë Waëmoncö Pönï näni angaincö ingatimpa. 
Mänincönë oguï wacëimpa, ante cedinque, Oguï waquï iya tangëimpa, ante awempa oodo näni pönö tee beimpa badonte cö cedäni ongongatimpa. Ayë, Mönö godongämë waa cecëimpa, ante wee äninque Wengonguï nänö yewëmongainca Teiyë Waëmoncönë Pönï ongongëimpa, ante cedinque awempa badöninque oodo yabepa tee baadinque cencadempa adobaï tee baate näni cönöimpa ongongatimpa. Ayë oodo ëninque aca podonte wamoncade baï bedinque tömënäni önömeca näni cengaïmö Mänää näni angaïmö ëninque oodo näni bedincadedë da wëninque mänincade weetë oodo ëmompaa cencadë ïnö da wente cö cete mangadänimpa. Ayë adobaï Aadöö wodi nänö ongonto tä bocagainto ëninque ado oodo ëmompaa cencadë ïnö da wente ñö cedäni öñongatimpa. Ayë Wengonguï dicaboga nänö, Ïïmaï ceedäni, ante yewëmongaïne adoyömö ongongëimpa, ante cedinque mäninca ëninque ado oodo ëmompaa cencadë ïnö da wëninque cö cedäni ongongatimpa. 
Mänimpaa yedopaa waomïni mïni wëne wëne cedö beyë wepë godonte impa, ante Wengonguï, Botö pönö waadeimpa impapa, angacäimpa. Ayë Wengonguï në ñäö ëmongä weca në owoda ïñömö adobaï ñäö baï ëmöna ïñönate tömëna näna ëmönö baï dodäni adobaï badonte oodo ëmompaa ëmatë ëmatë tëï goncedäni ongongatimpa. Ayë tömëna öömä tiyëmäa pömëna gänë ïñömö Wengonguï, Botö pönö waadeimpa, ante nänö angaimpa öñongatimpa. Mänimpacoo ebänö impaa, ante mäninque ñöwo yewëmömönipa. 
Tömancoo mänömaï cöö cedäni ongöñonte, Wengonguï quï, ante në godönänique ïïmö ïñö ïïmö ïñö yabecönë pö guiidinque, Wengonguï ingampa, ante cegadänimpa. 
Guiimongacönë guiquënë në godongä ñënengä ïñömö wadepo ïñö adopoque wadepo ïñö adopoque pö guiidinque tömengä adocanque guiidongäimpa. Incete tömengä në godongä ñënengä pönï ïnongä ince wepë nëënämaï inte edö cete guiiquingä. Ede wepë cöwë ente guiidinque tömengä nämä beyë godö pipo pipo cedinque, Wadäni ëñënämaï inte näni wëne wëne cegaïnö ince ñä mënongacëimpa, ante tömënäni beyë adobaï godö pipo pipo cedongäimpa. 
Mänincö ëmontaicö ayë ongöñedë Teiyë Waëmoncönë Pönï wïï önonque guiigadänimpa. Wengonguï nänö owodö eidö mänïñedë adobaï wïï edonque ingatimpa, ante odömoncete ante Wengonguï Teiyë Waëmö Önöwoca angä guiidämaï ingadänimpa. 
Mänömaïnö ante odömöninque tömengä mönö ñöwomö ïmonte weetë, Ïïmaï ante ëñencemïnimpa, ante cegacäimpa. Waocä, Wentamö mongente awedö, ante në wedongä inte waëmö ïñömö pöninque, Wengonguï quï, ante baö iya tanguï tönö bequï cenguï godongampa. Mänömaï ancaa godongä incete tömengä mïmö nämä nänö apente entawënö ñä mënongadämaï inte wentamö ayë mongente entawënongäimpa. 
Mänömaï cenguinque bequinque ante wee äninque, Æbänö cete godonguïï, ante ayë, Æpënenque ebänö cete mënongaquïï, ante dodäni mänincooque ante näni wee angaïnö ante ëñente cegadänimpa. Ïninque, Waguipo ïinque bayonte önöwoca edemö mënongate quëwengëimpa, ante mïinguipo ïinque bagancaque tömënäni mänincooque ante cedönänimpa. 
Wapämo mïni waa quëwenguinque pömämo, ante badoncete ante mönö Codito ïñömö, Wengonguï quï, ante në Godongä Ñënengä pönï ïnongä inte do pongacäimpa. Pöninque tömengä waodäni önompoca näni mënongaincönë guiidämaï inte Wengonguï nänö badongainguipoga cedämaï ingacäimpa. Weetë adodö go eidinque tömengä öönedë Wengonguï nänö owocönë ñënencönë guiidinque näwä owocönë cegacäimpa. 
Caboda wepë nëente guiidämaï inte wagada wë wepë nëente guiidämaï inte mönö Codito ïñömö ede nämä wepë godöninque öönedë Teiyë Waëmoncönë Pönï ëmëwo guiigacäimpa. Ïninque tömengä engä beyenque mönö ëmëwo pönï abe tawente baï cöwë quëwëmompa. 
Ñömëï ince gampodinque, do wëningä baö ince gampodinque waocä näate baï wedongä inte ede Wengonguï weca edö cete ponguingää. Weetë, Tömengä waïñacä bate poncecäimpa, ante cedinque, Wengonguï quï, ante në godönäni ïñömö caboda wepë tönö wagada onguïñengä wepë ëninque në näadingä baonga pipo pipo cedänipa. Ayë wagada baquecä ingante wënonte në täninque gönaique adobaï ëninque tömengä baonga pipo pipo cedinque, Bitö në näadïmi inte waïñabi babipa, ante cegadänimpa. 
Mönö Codito guiquënë Teiyë Waëmö ïnongä inte në cöwë Quëwengä Önöwoca tönö guëa cedinque Wengonguï ingante, Bitö quïmo ïmopa, ante nämä wepë godongacäimpa. Tömengä wepë ïñömö wïï cëningä wepë baï inte godömenque eyepë pönï wepë ïmempa. Ïninque mönö wenguinque wëne wëne ceyömonte tömengä, Mïnitö mïmö entawëmïni inte ñä mënongate entawente nämä apente pönente quëwencemïnimpa, ante nämä wepë do godongacäimpa. Ayë mönö wëne wëne cegaïnö ante wade cedinque godömenque pönö cecä ate mönö Wengonguï në Quëwengä ingante në cemö badinque cemompa. 
Wengonguï mïïne ante apënedinque, Mönö godongämë waa cete quëwengëimpa, äñongante mönö waocabo weetë ëñënämaï inte wëne wëne cemö adinque Codito ïñömö mönö wëne wëne cegaïnö beyë ante weetë wengä beyenque mönö abe tawente baï quëwëmompa. Ñöwo ïñömö Wengonguï mïïne ante apënedinque, Botö pönö cebo ate mïnitö Ao ämïni ïninque mïni enguincoo ëmëwo ëninque mïnitö cöwë mante quëwencemïnimpa, ante aa pecä pongamönimpa. Ïninque mönö Codito weetë, Wengonguï nänö angaincoo encemïnimpa, ante cedinque ïinque cecä ate mönö në pönïmö inte do ente quëwëmompa. 
Waocä, Näñe wëmo adinque botö mäincoo ïnï ïïnänique encedänimpa, ante ëmöwo ëmöwo yewëmongä adinque wadäni weetë, Näwangä ëmëwo wengäimpa, ante ëñente ate, Në wengaingä nänö ante yewëmongaïnö baï bacëimpa, ante ïinque cedänipa. 
Ïñempa, Ïïnäni quï bacëimpa, ante yewëmongä incete në yewëmöningä mïingä quëwëñongante tömengä mäincoo edö cete tömënäni quï baquïï. Weetë tömengä ëmëwo wengä ate mänïñedë ate tömengä nänö yewëmongaï baï ïinque cedänipa. 
Mänömaï beyë wëënëñedë Wengonguï, Mönö godongämë waa cecëimpa, ante yewëmongä ate dodäni cëningä wënonte ate wepë gowete ate godongämë Ao äninque ïinque cegadänimpa. 
Wengonguï, Ïïmaï ceedäni, nänö wee angaïnö tömanta adinque Möitee wodi ïñömö tömänäni ïnänite apënecä ëñënäni ate wepë gowete ate cegacäimpa. Wagada wënäni wepë tönö caboda wepë ëninque epë tönö ente wempo cedëninque iitopowë näni äwë yepengö ëninque obega ocaguï opatawëmë näni guipëninguï ente pë dacadinque wepë näni wempo cedënïmënë bee podonte Möitee ïñömö, Mäninta adinque ëñengëimpa, ante cedinque mänintaa wepë pipo pipo cegacäimpa. Ayë në ëñënïnäni tömänäni baonga wepë pipo pipo cedinque tömengä ïïmaï angacäimpa. 
“Wengonguï, Botö pönö ämo ëñëninque mïnitö Ao ante ëñente cemïni ïninque mönö godongämë waa cecëimpa, ante nänö wee angaïnö beyenque ïï wepë impa. Ïninque ïï wepë ëmontaa adinque mönö Ao ante mänïne ante ëñente cecëimpa,” ante Möitee wodi apënegacäimpa. 
Ayë ëmontaiconga wepë pipo pipo cedinque tömengä mänincönë Wengonguï beyë näni ceincooga wepë pipo pipo cegacäimpa. 
Ayë wodo tömancooga ante Wengonguï, Wepë tönö ñä mënongacëimpa, äninque wee angä cegadänimpa. Ïñempa wepë gowedämaï ïñonte mönö wëne wëne cemö adinque Wengonguï në panguënengä inte edö cete pönö ata cepoquingää. 
Öönedë ongoncoo baï inguipoga näni adobaï badongaincoo ince cëningä wënonte ate wepë tönö ñä mënongaquënënäni ingadänimpa. Weetë näwä öönedë Wengonguï weca gote mönö ongonguinque mönö adocanque në waëmö pönï ïnongä wepë beyenque ñä mënongaquënëmö ïmompa. 
Ede öönedë Wengonguï nänö owocönë baï ante waodäni önompoca näni teiyë waëmö pönï badongaincönë mönö Codito guiidämaï ingacäimpa. Weetë öönedë ince eidinque tömengä mönö beyë ante Wengonguï weca guiidinque a ongongampa. 
Wengonguï quï, ante inguipoga në godongä ñënengä pönï ïnongä guiquënë wïï nämä wepë ente pöninque cëningä wepë ince ente pöninque wadepo ïñö adopoque wadepo ïñö adopoque Teiyë Waëmoncönë Pönï guiicampa. Mönö Codito guiquënë inguipoga në quëwengä baï wïï adobaï ïnongä inte wïï weetë weetë godoncete ante öönedë ei guiigacäimpa. Weetë öönedë adopoque ei guiidinque tömengä nämä wepë adopoque godongacäimpa. 
Ede inguipoga në quëwënäni näni ceï baï cecä baï tömengä Wengonguï inguipoga nänö badöñedë mä caate wedinque wante wante ïñö cedinque ñöwo ganca tempo caate wecedongäimpa. Weetë mönö waocabo tömämö pedenguipoga mönö quëwënö wodo ïinque bayonte tömengä ñöwo pönï adopoque pönï pöninque wëne wëne mönö cedö ante ëmëwo wido cecete ante nämä wepë godongacäimpa. 
Mönö waocabo guiquënë në wenguïmö ïnömo inte adopoque wente ate Wengonguï weca pö gongëñömonte tömengä apente ancecäimpa. 
Mönö waocabo nanguï ïmö ïñömonte mönö Codito ïñömö wëne wëne mönö cedö ante mongëninque adopoque nämä godöninque wengacäimpa. Ayë weetë pöninque tömengä wïï mönö wëne wëne cedö mongencete ante poncecäimpa. Weetë tömengä nänö ponguïnö ante në wänö cömö ïñömonte tömengä, Quëwencemïnimpa, ante mönö ïmonte encete ante poncecäimpa. 
﻿Ïincayë ate në Ponguingä ïñömö, Wengonguï quï, ante nämä wepë eyepë godoncecäimpa, ante odömoncete ante cedinque Wengonguï, Ïïmaï cete cëningä wepë pönöedäni, ante do wee angacäimpa. Incete mänïï wepë Wengonguï nänö wee angaïmë ïñömö wïï eyepë godonguï enguï impa. Ïninque mänïmë tömengä nänö wee angaïmë beyenque waocä edö cete edemö ëñente picengä baï baquingää. Ïñempa idegoidi ïñömö wadepo ïñö wadepo ïñö wepë ancaa godöninque Wengonguï weca pö ede weëninque, Bitö Teiyë Waëmö ïmidö anguënë, ante apënecete ante pönäni incete tömënäni tömengä nänö wee angaïnö beyenque picënäni baï dice badäniyaa. 
Tömengä nänö wee angaïnö eyepë ï baï tömënäni adopoque godöninque idewaa godoncedönänimpa. Ede, Wengonguï ingampa, ante në cedäni ïñömö mäninque godöninque edemö ñä mënongate bacedönänimpa. Ayë ïincayë ate tömënäni, Wentamö entawente wenguï we, ante nämä apente wedämaï incedönänimpa. 
Ede wïï mänömaï impa. Weetë, Botö wëne wëne cete awedö, ante weetë weetë näni pönente wequinque tömënäni wadepo ïñö wadepo ïñö godönönänimpa. 
Ede, Möni wëne wëne cegäïnö ante mënongacëimpa, ante godöñönäni wagada onguïñë wepë tönö caboda wepë eyepë ïmempa diyë mënongaquïï. 
Cëningä wepë wïï eyepë impa, ante wedinque Codito inguipoga pöninque ïïmaï ante apënegacäimpa. “Wengonguï ëñëmi. Cëningä baö näni wënonte pönönö tönö cenguï bequï näni, Wengonguï quï, ante pönönö adinque bitö ede wïï ëïnëmi ingabiimpa. Weetë botö Waobo baquinque bitö botö baö ante badongabiimpa. 
Waodäni, Wengonguï quï, ante iya tämöni ate Wengonguï waa acecäimpa, ante täñönäni bitö wïï tobi ingabiimpa. Tömënäni, Wëne wëne möni cedö ante Wengonguï pönö wido cececäimpa, ante pönöñönänite bitö Baa angabiimpa. 
Ante adinque botö, ‘Wengonguï ëñëmi. Dodäni botö ïmotedö ante yewëmöninque, Tömengä inguipoga pöninque ïïmaï cececäimpa, ante näni yewëmongaïnö baï cedinque botö bitö änö ëñente cecete ante pöninque a ongömoï ae,’ antabopa,” 
Möitee wodi guiquënë, Cënïnäni ïnänite wënöninque mïnitö, Wengonguï quï, ante pede godöninque cenguï tönö bequï godoncemïnimpa, ante wee angacäimpa. Incete mönö Codito Mempocä ingante täno apënedinque, Waodäni cëningä näni wënonte pönönö tönö cenguï bequï näni, Wengonguï quï, ante pönönö adinque bitö wïï ëïnëmi ingabiimpa. Wengonguï quï, ante iya tämöni ate Wengonguï waa acecäimpa, ante ayë, Wëne wëne möni cedö ante Wengonguï pönö wido cececäimpa, ante pönö täñönäni bitö Baa ante wïï tobi ingabiimpa, ante Codito apënegacäimpa. 
Ayë, “Bitö änö cecete ante pöninque a ongömoï ae,” angacäimpa. Äninque tömengä, Ïïne botö angaïnö ïñömö edemö ëñenguïne bate ongongëimpa, ante cedinque Möitee wodi wëënëñedë nänö angaïne ante da godonte baï cegacäimpa. 
Ayë Wengonguï nänö änö ante në ëñente cecä inte Itota Codito, Wengonguï quï, ante baonga ëñadinque adopoque wëninque nämä wepë eyepë godongä beyenque mönö weetë Wengonguï ayongä teiyë waëmö ëwocamö bate quëwëmompa. 
Wengonguï quï, ante në godönäni guiquënë tömänäni ïïmö ïñö ïïmö ïñö adiyë gongente Wengonguï beyë ante cedänipa. Mänömaï weetë weetë godöninque ado ado godönäni beyenque tömënäni wëne wëne näni cedö ante edö cete wido cete baquïï. 
Mäningä mönö beyë në nö Godongaingä guiquënë adopoque godöninque ïinque baganca eyepë pönï godöninque Wengonguï tömëmengä ïnö ei të contate ongongampa. 
Mänömaï ongöninque, Botö ïmote pïinte cedäni ïnänite Wengonguï eyedënö botö nempo pönongä ëninque botö tëï ëmömö inte në ämo baquïmoo, ante Codito ñöwo ganca wänö congampa. 
Ede tömengä pönö badongä ate mönö teiyë waëmö ëwocate quëwëmö bayömonte tömengä adoque pönï nänö godongaïnö beyenque, Ædemö picëmïni bacemïnimpa, ante do badongacäimpa. 
Mänïnö ante Wengonguï Teiyë Waëmö Önöwoca mönö ïmonte adobaï apënecampa. Tömengä täno apënegacäimpa. 
“Mönö Awënë ïïmaï angacäimpa. Mänïñedë ate ïincayë ate, botö pönö cebo ate Ao änäni ïninque mönö godongämë waa cete quëwengëimpa, ante ïinque cecete ante ïïmaï ceceboimpa, angacäimpa. Botö pönö apënebo ëñëninque tömënäni, Ïïmaï ceedäni, ante botö wee angaïnö ince mïmönë entawencedänimpa. Botö pönö apënebo ëñëninque mänïne ante ocai encate ëñencedänimpa. 
Ayë, Wëne wëne näni cedö ante ñimpo cedinque botö pönënämaï inceboimpa. Ëñënämaï näni cedö ante botö weetë weetë änämaï inceboimpa,” angampa. 
Ïninque tömengä pönö ñimpo cecä ate mönö ede, Wëne wëne mönö cedö beyë pänämaï incecäimpa, ante quïnante godömenque godonguïï. Ïñempa tömengä dobe ñimpo cegacäimpa. 
Ïñänäni ëñëedäni. Teiyë Waëmö Pönï Oncönë pö guiite baï mönö Itota wepë beyenque guïñënämaï inte Wengonguï weca do guiiquënëmö ïmompa. 
Weocoo mänincönë näni wee cegaincoo wego të baï Itota baö adobaï wangö cote ingatimpa. Mänömaï beyë odemö mïïnemö wi ënete baï ï adinque mönö quëwenguïnemö guiidinque Wengonguï weca ede do guiimompa. 
Wengonguï nänö godongämë owocabo ïñömonte, Wengonguï quï, ante në Godongä Ñënengä pönï ïnongä ïñömö adocä Itota ïñömö mönö ïmonte në aacä ïnongä ingampa. 
Mänömaï beyë mönö Wengonguï weca pö guiicëimpa. Wëënëñedë wentamö mönö entawënö ante Itota nämä wepë inte ñä mënongacä ate mönö nämä apente nö ceïnëmö inte guiicëimpa. Ayë mönö baö waëmömë äate baï ëmömö ïninque mönö, Wengonguï tömengä nänö änö baï cöwë edemö cececäimpa, ante wede pönëninque mönö guïñënämaï inte tömengä weca do guiicëimpa. 
Botö cöwë pönö ceceboimpa, ante në angaingä ïñömö në edemö cecä ingampa, ante adinque mönö, Tömengä nänö änö baï cecä beyenque watapë bacëimpa, ante mönö pönënö ante cöwë wido cedämaï inte mönö pönengëimpa. 
Ayë, Mönö pönencabo tömämö waadete pönëninque waa cete quëwengëimpa, ante cecete ante pönente adinque mönö wacä ingä wacä ingä ïïmaï godö cecëimpa. 
Pancadäniya Wengonguï ingante godongämë apënecete ante pönämaï inte wade godäni incete tömënäni näni ceï baï mönö adobaï cedämaï ingëimpa. Weetë, Codito nänö ponguïöne oo pönï impa, ate pönente wedinque mönö pönencabo ïñömonte mönö wacä ingä wacä ingä ede waadete apënedinque, Wengonguï gämënö pöninque watapë quëwëmïni incemïnimpa, ante apënecëimpa. 
Wengonguï nö nänö änö ante do ëñënïmö inte mönö, Wïï ëñëïnëwedö, äninque godömenque wëne wëne cemö ïninque ede wëne wëne mönö cedö ante mënongaquïmë ante ede wepë de ä baï babaimpa. 
Weetë mänömaï ancaa ëñënämaï cemö ïninque mönö Wengonguï nänö apente ante panguïmämoque ante guïñente wecömaïmompa. Ede mönö Baa ante godömenque wëne wëne cemö ïninque Wengonguï ingante në pïïnäni näni gonte wenguïmämoque ante, Mönö adobaï gonte wence we, ante guïñente wecömaïmompa. 
Möitee wodi nänö wee angaïnö ante, Wïï ëñëïnëwedö, ante adocanque në angä ïñongante Waoda mënaa ïna ince waodäni mengäa go adocanque ïnäni ince, Mänömaïnö ante apënecä ëñentamönipa, ante apënedäni ëñëninque në äningä ingante waadedämaï inte godö wënongadänimpa. 
Ïninque adocanque Wengonguï Wengä ingante pïnä gäwate baï cedinque Baa angä adinque tömengä ingante Wengonguï edö cete pänämaï inguingää. Wengonguï, Botö pönö ëmo ate mïnitö Ao ämïni ïninque mönö godongämë waa cete quëwengëimpa, ante nänö angaïnö ïinque bacëimpa, ante cedinque Itota nämä wepë inte mönö ïmonte ñä mënongacä beyë tömengä ayongä teiyë waëmö ëwocamö bagamöimpa. Incete adocanque Itota nänö në ñä mënongadingä ïnongä inte, Itota wepë wïï waëmö ï awedö, ante pïingä adinque Wengonguï edö cete apente ante pänämaï inguingää. Ayë Wengonguï Önöwoca në waadete pönö cedongä ïñongante adocanque badete tocä adinque Wengonguï tömengä ingante edö cete pänämaï inguingää. Ede Möitee wodi nänö wee angaïnö ante Baa änäni ïnänite wedenque päninque Wengonguï ïïnäni ïnänite godömenque nanguï pönï pancecäimpa, ante pönëmïniyaa. 
Wengonguï, “Botö tömëmo në panguïmo ïmopa. Wïwa näni cedïnö beyë eyepë pönï godö pämo wecedänimpa,” angacäimpa. Ayë, “Botö në Awënë ïnömo inte botö quïnäni ïnänite apente anceboimpa,” angacäimpa. Mönö ïñömö, Mänömaïnö ante në apente pance angaingä ingante ebänö ingää, ante do ëñëmompa. 
Ede Wengonguï në Quëwengä ïnongä inte ede enguï badinque bei ongonte pangä wece we, ante mönö nanguï guïñëñate wecëimpa. 
Wëënëñedë Wengonguï apënecä ëñëmïni inte mïnitö tece ñäö baï entawëmïni ate wadäni pö pïinte guëadö guëa ceyönäni mïnitö mïni caate wequinque tëï ongöninque godömenque cemïnitapa. Mänömaï mïni cedïnö ante ñöwo pönëedäni. 
Pancayedëña ïñömö në pïinte cedäni tömänäni ayönäni mïnitö ïmïnite badete todinque pänänitapa. Pancayedëña guiquënë mïnitö tönïñadäni adobaï caate weyönänite mïnitö, Adocabomöni ïmönipa, ante baï cedinque në caate wedäni tönö godongämë ongömïnitapa. 
Wadäni ïnänite tee mönedäni adinque mïnitö tömënäni tee mönete näni wedö ante pönëninque tömënäni tönö godongämë wemïnitapa. Ayë, Mönö mäincoo öönedë godömenque waa pönï ongoncoo inte cöwë ongongëimpa, ante ëñëmïni ïñömïnite wadäni inguipoga mïnitö ëadincoo ö ënäni adinque mïnitö wedämaï inte watapë tomïnitapa. 
Ïninque, Mönö wede pönënö beyenque eyepë pönï enguïmö ïmompa, ante ëñëninque mänïnö mïni wede pönënö ante wido cedämaï ïedäni. 
Ayë, Wengonguï nänö änö ante ëñente cemöni ate tömengä, Pönömo encemïnimpa, ante nänö angaincoo ante cöwë pönongä encemönimpa, ante cedinque mïnitö wentedämaï inte ee cequënëmïni ïmïnipa. 
Ede Wengonguï beyë ante do yewëmongatimpa. “Wante wante ate në Ponguingä mönö änongä ïñömö do poncecäimpa. Ede tömengä nänö angaïöne ïinque bayonte tömengä eyepë pönï poncecäimpa. 
Në nö cete quëwënongä ince tömengä nänö wede pönënö beyenque quëwencecäimpa. Adocä weetë guïñente wedinque wodii wïnongä adinque, botö tömengä ingante adinque wïï tobaïmopa,” ante Wengonguï beyë yewëmongatimpa. 
Mönö guiquënë tömënäni näni ceï baï cedämaï ïnömö inte wïï guïñente wedömö inte wodii wïnönämaï ïmompa. Ede wodii wïnonte baï mönö ëmëwo ëwente baquënëmö ïmompa. Weetë ede tömengä engä beyenque mönö quëwenguinque tömengä ingante wede pönëmö ïmompa. 
﻿Wengonguï pönö cecä ate watapë bacëimpa, ante mönö pönënö ante mönö, Wengonguï ayë cedämaï ingä incete cöwë cequingä ingampa, ante wede pönëmompa. Awinca adämaï ëmömö ince mönö mïmöno wede pönëninque awinca do ate ëmonte baï ëwocamö inte mönö, Näwangä bacëimpa, ante do ëñëmö ïmompa. 
Dodäni wede pönënäni ïñönänite Wengonguï, Mïni wede pönënö beyenque botö mïnitö ïmïnite waa abopa, ante apënegacäimpa. 
Wengonguï inguipo tönö ïïmöne tömäo badoncete ante ceyongä quïëmë impa ente badonguingää. Ïñempa de angatimpa. Ïninque mönö në acoo de äñonte mänincoo ënämaï inte tömengä weetë mä pönëninque angä beyenque mönö në acoo do bagatimpa. Mänömaï ingatimpa, ante wede pönëninque mönö Ao ämompa. 
Abedo wodi ïñömö Wengonguï nänö angaïnö ante wede pönëninque, Wengonguï quï, ante nö cete godöninque Caïnö wodi weetë önömonque nänö godönö baï wïï godongacäimpa. Tömengä mänömaï wede pönente cecä adinque Wengonguï, Abedo bitö nö cete pönömi ëmopa, ante apënegacäimpa. Ïninque do wente gogaingä ïnongä incete Abedo wodi, Botö wede pönente cegaï baï adobaï wede pönente ceedäni, ante ñöwo ganca ayë apënete baï apënecampa. 
Ënoco wodi guiquënë në wede pönengä ïñongante Wengonguï, Ënoco ëñëmi. Bitö botö në waa adömi inte bitö wenguënëmämo ante wedämaï inte pöe, äninque inque ïñongante ö ente wo ëentodongä eigacäimpa. Æite gocä ate wadäni ancaa diqui diqui mïninque Wengonguï nänö në wo entodongä ingante adämaï ingadänimpa. Ede tömengä ingante Wengonguï ayë ëentodönämaï ïñongante wadäni, Ënoco wede pönengä ingante Wengonguï waa acampa, ante do ëñënönänimpa. 
Ede Wengonguï weca poncete ante cedinque waocä, Wengonguï në Quëwengä ingampa, ante wede pönenguënengä ingampa. Ayë adobaï, Wengonguï ingante në diqui diqui mïmö ïñömonte tömengä, Pöe, äninque pönö waa cecampa, ante wede pönëninque në ponce cecä pongampa. Mänömaïnö ante në wede pönënänique Wengonguï weca pönänipa. Mänïnö ante në wede pönënämaï ingä guiquënë tömengä ingante Wengonguï edö cete waa aquingää. Ede waa adämaï ingampa. 
Nöwee wodi Docä näni änongä guiquënë, Æbänö baquïï, ante adämaï ïñongante Wengonguï, Nöwee ëñëmi. Bitö adämaï ïmämo oo pongëimpa cebii. Angä ëñente guïñente wedinque në wede pönengä inte tömengä näni wencabo näni guiite quëwenguinque wipo ñënengade impo ince ñënë oncö baï badongä ate guiite quëwengadänimpa. Në wede pönënänique näni nö entawënö baï adobaï nö nänö entawenguinque Nöwee wodi wede pönente cegacäimpa. Ïninque tömengä adocanque wede pönëninque mänömaï cedingä ïñongante wadäni guiquënë näni apente wenguinque Baa angadänimpa. 
Abadäö wodi guiquënë tömengä wede pönengä ïñongante Wengonguï, Abadäö ëñëmi. Botö pönömo bitö enguïme ante botö odömömo goe. Angä ëñëninque, Æbemë impa, ante adämaï ïnongä inte Abadäö wede pönëninque ëñente cedinque do gogacäimpa. 
Mänömaï wede pönëninque wadäni nëme gote wacä ïnongä inte wante ïñö quëwengä baï inte ëmontaicönë owogacäimpa. Ayë Wengonguï nänö angaïme në enguïna ïnöna inte tömengä wengä Iteca wodi adobaï tömengä wengä Aacobo wodi adobaï wante ïñö quëwente baï ëmontaicönenque owote quëwengadaimpa. 
Wengonguï doyedë pönï, Waodäni näni öönedë quëwenguïñömö ante botö ïïmaï badonceboimpa, ante nämä nänö pönënö baï tëï gönonte mënongacäimpa. Abadäö ïñömö, Botö mänïï ïñömö owoceboimpa, ante në wedongä inte wede pönëninque piyënë cedinque ëmontaicönenque owote inguipoga quëwengacäimpa. 
Mönö ïmonte pönëninque në edemö aacä ïnongä inte Wengonguï ïñömö tömengä nänö änïnö baï cöwë cececäimpa, ante në wede pönënä ïñömö Tada wodi ingadäimpa. Mänömaï beyë tömënä owentadä ïñönante Wengonguï pönö cecä ëninque tömënä picengadedä ïnönä inte tëï pïñëninque yedëmadä bate wëñengä mangadäimpa. 
Abadäö wodi wede pönëninque tëï pïñente tapëicä ate wëñengä ëñagacäimpa. Ïninque adocanque picengadecä inte në wente baï ïnongä inte wede pönengä beyenque mönö tömengä nänö pëïmö yebëninque nëmoncoo öönedë owocoo nanguï pönï ï baï mönö ïñömö adobaï nanguï pönï ïmompa. Ëmönaicoo gäwapë yewedeca öñoncoo nanguï pönï ï baï mönö tömengä pëïmö ïmö adobaï nanguï pönï ïñömonte mönö, Mänimpomö ïmompa, ante edö cete anguïï. 
Mänïnäni tömänäni wede pönente quëwënönäni inte wengadänimpa. Wengonguï nänö, Pönö ceceboimpa, angaincoo ayë ënämaï ïnäni inte tömënäni gobe ongoncoo gomö ate baï, Cöwë encemönimpa, ante wede pönente piyënë cete quëwengadänimpa. Wadäni nëme wabeca quëwente baï quëwëninque tömënäni, Wïï mönitö öme ïñonte mönitö wamöni inte quëwëmönipa, ante inguipoga owogadänimpa. 
Mänömaïnö ante në änäni ïñömö, Tömëmöni öme ante diqui diqui mëmöni ïmönipa, ante quëwënänipa. 
Dodäni ïñömö do näni ëmö cete pongaïme ante pönente wedäni inte baï tömënäni do adodö gocedönänimpa. 
Weetë adodö mänïöme näni quëwengaïme wïï goïnëninque tömënäni, Mönö öönedë godömenque waëmöme pönï gote quëwengëimpa, ante goïnente wegadänimpa. Ïninque wadäni Wengonguï ingante, Bitö në waëmöme goïnente wedäni tömënäni Wengonguïmi ïmipa cebii, ante änäni ince tömengä weetë, Ïñempa në wedönäni tömënäni quëwenguïñömö näni wedö ante botö do eyepë mënongaboimpa, äninque guïñënämaï inte nanguï tocampa. 
Wengonguï, Abadäö ebänö botö ïmote ëñente cequingää, ante acete ante angä ëñëninque Abadäö wodi në wede pönënongä inte tömengä wengä Iteca ingante, Wengonguï quï, ante godongacäimpa. Ede Abadäö ingante doyedë apënedinque Wengonguï, Bitö pëïnäni nanguï ïnäni inte ïïme encedänimpa, ante do angä ëñengacäimpa. Incete Wengonguï mänömaïnö angä ante në ëñëningä ince tömengä wengä adocanque pönï ïnongä inte Abadäö, Wengonguï quingä ingampa, ante godonce cegacäimpa. 
Adocä tömengä wengä ingantedö ante Wengonguï doyedë Abadäö ingante apënedinque, Bitö wengä Iteca pëïnänique ïnänitedö ante botö, Abadäö pëïnäni ïnänipa, angacäimpa. 
Incete Iteca wodi adocanque pönï ïñongante Abadäö wodi, Botö wengä do wengä incete Wengonguï, Ñäni ömëmöe, angä ïninque do ñäni ömëmömaingampa, ante wede pönëninque godonce cegacäimpa. Wengonguï guiquënë, Ee ae, ante wee angä beyenque tömengä wengä ingante wënönämaï ingacäimpa. Ïninque Iteca wodi do wëningä inte baï ñäni ömëmonte baï ayë quëwengacäimpa. 
Iteca wodi adobaï, Wengonguï ebänö cequingää, ante wede nänö pönënö beyenque ëñëningä inte ede picengadecä badinque Aacobo wodi tönö Etawoo wodi ïnate apënedinque, Wengonguï mïnatö ïmïnate ïïmaï pönö waa cececäimpa, ante waa apënegacäimpa. 
Aacobo wodi ïñömö, Wengonguï ebänö cequingää, ante wede nänö pönënö beyenque do ëñëningä inte wence cete öñöninque tömengä nänömoda Ootee wodi wëna ïnate, Mïnatö ïmïnate Wengonguï pönö waa cececäimpa, ante waa apënegacäimpa. Ayë ongontoca da cete ongonte ede weëninque, Wengonguï bitö waëmö pönï ïnömi inte cequïmidö anguënë, ante watapë apënegacäimpa. 
Ootee wodi guiquënë, Wante ïñö wenceboimpa, äninque, Mönö idegocabo mönö pëïnäni ince Equitobe wantepiyë quëwënäni ate Wengonguï ente mäocä wade gocedänimpa, ante tömengä nänö wede pönënö beyenque ëñëninque ïïmaï angacäimpa. Godinque botö bayetoca ingaï ee ente nëente godinque da wencemïnimpa, angacäimpa. 
Möitee wodi mempoda guiquënë wëñengä ëñacä ate, Wïï önonganque ingampa. Waëmö wëñengä awedö, ante adinque ïïmaï cegadaimpa. Mänïñedë Equitobe awënë odeye ïñömö, Onguïñengä ëñacä adinque do wënongëimpa, angä incete tömëna guïñënämaï inte tömëna wede näna pönënö beyenque wëñengä Möitee ingante apäicä mengäa go adocanque mämonque wë wodonte mangadaimpa. 
Möitee wodi guiquënë picengä bayongante wadäni, Awënë Padaönö wengä weë Möitee badä ingampa, ante Möitee ingante waa ayönäni tömengä weetë Wengonguï ingante në wede pönënongä inte ede Baa angacäimpa. 
Weetë ede, Botö caate wequinque botö Wengonguï quïnäni tönö godongämë ceceboimpa, ante cedinque Möitee wodi, Equitoidi näni wïwa cete töïnö adinque botö wante ïñö ince wïï toïnente awedö, ante wido cegacäimpa. 
Wengonguï ïincayë ate eyepë pönï pönongä enceboimpa, ante wede pönëninque tömengä mänïnö ante mïmöno gomö ate baï pönengacäimpa. Ayë Equitobe quëwënäni waëmoncoo pönï näni mäincoo ante adinque, Önoncooque ëwenguincooque ï awedö, ante Möitee ede Baa angacäimpa. Weetë ede pïinte badete todäni wecä incete tömengä, Codito beyenque impa, ante pönëninque godömenque waa pönï togacäimpa. 
Tömengä ïñömö, Awënë odeye Padaönö enguï badinque pïingä wece we, ante guïñente wedämaï inte weetë wede pönëninque Equitobe ëmö cete gogacäimpa. Ayë Wengonguï në Quëwengä mönö awinca adämaï ïnongä ingante Möitee wodi ïñömö në awinca gomö acä baï ëmongä inte wenteye badämaï inte godömenque cegacäimpa. 
Ayë, Bamoncadë ëñadäni ïnänite në ëwënongä ince godö wënoncecäimpa, ante Wengonguï angä ëñëninque Möitee wodi weetë, Në ëwënongä nänö wodo penta goquï ingëimpa, ante wede pönëninque cegacäimpa. Tömengä wadäni idegoidi tönö Patowa ëëmë mönö cëmë baï mä cengacäimpa. Ayë, Në ëwënongä ince mönö idegocabo bamoncadë ëñadäni ïnänite wënönämaï incecäimpa, ante wee cecete ante cedinque Möitee në wede pönënongä inte wadäni tönö godongämë odemompaa wepë öni paagacäimpa. 
Idegoidi guiquënë wede pönëninque gäwapë Opatawëmë näni ämë goyë go në gongëmë ate teceguedëmë pönï tao gogadänimpa. Equitoidi guiquënë, Taadö bapa, mönö taocëimpa, ante ceyönänite epempo becadote wengadänimpa. 
Idegoidi näni wede pönënö beyenque Eedicoo näni quëwëñömö yabeque näni wee cegainca ince näwë cabente weengatimpa. Ede idegoidi önompo ëmempoque go mëönaa mänimpoöne ïñonte yabeque godongämë cegonte godäni ate cabente weengatimpa. 
Onquiyengä Adacaba ïñömö mäincoo beyë ante në towente në quëwengä ïnongä incete tömengä wede nänö pönënö beyenque ïïmaï cete mïingä quëwengacäimpa. Idegoda mënaa, Eedicoo ïñömö ebänö quëwënänii, ante acete ante awëmö pö guiida adinque Adacaba wodi, Ee pöeda, angä beyenque idegoidi weetë ëñënämaï ïnäni ïnänite wënöninque tömengä ingante ata cepodäni quëwengacäimpa. 
Quïnante godömenque ante apënequïmoo. Ïïnäni në wede pönënäni näni cegaïnö ante botö eiquedö apënequïmoo. Guedeönö wodi tönö Badaco wodi ingadaimpa. Ayë weë Tantöö wodi tönö Yepetee wodi ingadaimpa. Ayë weë Awënë Dabii wodi tönö Tämoedo wodi ingadaimpa. Mänïnäni tönö Wengonguï beyë në apënegaïnäni wodi tömänäni wede näni pönënö beyenque ïïmaï cedinque nanguï cegadänimpa. 
Në wede pönënäni ïñömö tëï ëmonte badinque wabeca awënë odeyeidi nempo quëwënäni ïnänite be tadinque wido cegadänimpa. Pancadäniya wede pönëninque wadäni beyë wee äninque nö cegadänimpa. Wacä, Ceceboimpa, äninque do cequënengä ince wïï cecä ïninque në pönënäni pancadäniya, Bitö änö cecebiimpa, änäni ëñëninque do cegacäimpa. Pancadäniya näni wede pönënö beyenque mëñeidi ince ecadämaï ïnäni bagadänimpa. 
Gonga nanguï wo beco adinque pancadäniya wede näni pönënö beyenque möne ëmongatimpa. Wadäni yaëmenca tamencace cedäni wedinque në pönënäni pancadäniya aamö cedinque mïïnäni quëwengadänimpa. Aquïï pönï ïnïnäni inte në wede pönënäni pancadäniya tëï pïñente bagadänimpa. Wabeca tontadoidi wënonce pönäni adinque në pönënäni pancadäniya weetë tëï pïñëninque wido cedäni gogadänimpa. 
Tömënäni guiidënäni näñe wënäni ate onquiyënäni wede näni pönënö beyenque do wënïnäni quëwënäni ate engadänimpa. Ayë adobaï në pönënäni ïnänite wïwa cedäni caate weyönänite wacä, Ata cepobo goquïmi, angä incete në caate wedönäni pancadäniya weetë, Ee abi caate wewëmoe, änänitapa. Tömënäni, Botö ïincayë ate ñäni ömëmöninque caate botö wedö beyenque godömenque waa quëwenceboimpa, ante wee äninque Ao änämaï ingadänimpa. 
Tömënäni näni wede pönënö beyë pancadäniya ïnänite wadäni badete togadänimpa. Wadäni ïnänite weetë tei tei pangadänimpa. Wadäni ïnänite weetë yaëmengö ñä ceyëninque tee mönedäni wegadänimpa. 
Pancadäniya ïnänite dicaca tacadäni wengadänimpa. Pancadäniya ïnänite ta wiyënäni wengadänimpa. Pancadäniya ïnänite yaëmenca yedäni wengadänimpa. Pancadäniya obega ëmontai tönö caboda ëmontai badöninque mäninque wëñate mongëninque ömepodäni inte weyönänite wadäni togente päninque wïwa cegadänimpa. 
Tömënäni në wede pönënäni inte waa pönï ïnäni ïñönänite inguipogaque quëwënäni weetë wïï tömënäni baï ïnäni inte wëne wëne cegadänimpa. Në pönënäni ïñömö pancadäniya, Æyömömë gote quëwenguïmoo, ante pönente wedinque wodii wïnonte önömeca wayömö godinque änanquidi wayömö godinque oncontatodë guiidinque pancadäniya wë womöñönäni pancadäniya onguipodë ëë wote wë womongadänimpa. 
Ïninque Wengonguï tömënäni ïnänite, Wede mïni pönënö adinque botö waa tobopa, ante apënegacäimpa. Incete tömengä nänö, Pönö waa ceceboimpa, angaïnö ante tömënäni mänïñedë ayë ënämaï ingadänimpa. 
Ede tömënäni adodänique wïï encedänimpa, angacäimpa. Weetë Codito godömenque pönongä ëninque mönö watapë quëwëñömonte tömënäni mönö tönö godongämë ëninque edemö picënäni baï bacedänimpa, ante Wengonguï mönö ïmonte waa cedinque tömënäni beyë adobaï waa cegacäimpa. 
﻿Ïninque boguïmä bacoo owo baï mänïnäni ïñömö, Wengonguï cöwë pönö cececäimpa, ante në wede pönengaïnäni ïñömö adobaï bacoo ongönänipa. Ede, Mönitö wede pönente möni cegaï baï mïnitö adobaï wede pönëninque ïïmaï ceedäni, ante a ongonte baï apënedänipa cemöö. Tömënäni quingë pogodo gocete ante cedäni teëmencoo gä äadäni baï cedinque mönö adobaï oda caate mönö wedoncoo ante ñimpo cecëimpa. Wëne wëne mönö cegaincoo ante, Ancaa cete awedö, äninque mönö wido cecëimpa. Ayë taadö ante Itota nänö odömongaïnonque ante mönö ede wentedämaï inte tëï pïñëninque pogodo gocëimpa. 
Mönö wede pönente eite godö taadö ante tömengä ïñömö në täno beyente gogaingä ingampa. Tömengä adocä ince mönö wede pönënö ante, Cöwë mänömaï bacëimpa, ante edemö badongaingä ingampa. Tömengä ïñömö wadäni tömengä ingante awë timpodäni weyongante badete todäni adinque tömengä, Mänömaï cedäni botö caate wedö beyenque botö ïincayë ate watapë toceboimpa, ante në ëñëningä inte piyënë cedinque caate wedinque wengacäimpa. Tömengä ñöwo ïñömö ñäni ömëmonte eite godinque Awënë Wengonguï nänö contaimpaa tömëmengä ïnö të contate Awënë bate ongöñongä mönö adocä Itota ingante ëmö ate baï pönëninque ede tömengä mïñë tee empote pogodo gocëimpa. 
Tömengä ïñömö në wïwa cedäni nanguï pïinte cedäni wecä incete piyënë cegacäimpa. Ïninque mïnitö ïñömö, Wentedämaï inte mïmö nangë batawënämaï ingëimpa, ante cedinque, Tömengä ebänö cegacäï, ante pönëedäni. 
Ñöwo ganca mïnitö wëne wëne mïni ceïnente wedö ante wido cecete ante mïnitö wenguï beyë wepë dice gowete cemïniyaa. 
Ayë Wengonguï mönö wampo pönencemöimpa, ante mönö ïmonte, Botö wëmïni godömenque cecemïnimpa, ante ebänö pönö angacäï, ante mïnitö dice pönëmïniyaa. Ïïmaï angacäimpa, ante yewëmongatimpa. “Botö wëmi ëñëmi. Mönö Awënë bitö ïmite, Ëñente cecebiimpa, ante pangä wedinque, bitö weetë badete todämaï incebiimpa. Bitö ïmite, Ëñenguënë quëwëe, angä ëñente wedinque wewënämaï incebiimpa. 
Ïñempa tömengä nänö në waadete pönënänique ïnänite päninque mönö Awënë ïñömö, Ëñencemïnimpa, ante cecampa. Botö wëmïni, ante nänö në engaïnänique ïnänite tömengä pangampa.” 
Ante yewëmongatimpa cemïnii. Mïnitö caate wemïni ïmïnitawo. Ïñempa wëñënäni ïnänite wempoidi dice pänämaï inguïnäniyaa. Mempo Wengonguï ïñömö adobaï, Botö wëmïni ïmïnipa, ante edonque acëimpa, ante nanguï äninque pangä caate wemïnipa. Ïninque tömengä pangä wedinque mïnitö weetë, Mönö ëñente quëwenguinque ante Mempo Wengonguï pangampa, ante piyënë cete ee amïni pancecäimpa. 
Tömengä wëñëmö ïñömonte tömengä tömämö ïmonte ede nanguï pante angampa. Incete mïnitö pancamïniya ïmïnite tömengä pante änämaï ingantawo. Ïninque mïnitö, Wïï Wengonguï wëmöni ïmönipa. Wacä wëmöni ïmönipa, ante wequënëmïni ïmïnipa. 
Mönö mempoidi waodänique ïnönäni inte nanguï äninque pänäni adinque mönö, Mempocä ïnongä inte tömengä nänö cequënënonque cedinque mönö ïmonte waa cete pangantapa, ante tömënäni ïnänite waa atamompa. Mönö Mempo Wengonguï adobaï mönö ïmonte nanguï äninque pangä adinque mönö quëwenguinque mönö tömengä ingante godömenque Ao ante ëñente cecëimpa. 
Mönö mempoidi guiquënë, Æbänö pönö waa cequïmoo, ante pönente ate mönö ïmonte ede, Ëñencemïnimpa, ante wante ïñö nanguï änäni ëñente cetamompa. Wengonguï ïñömö ede, Teiyë waëmö botö ëwocabo baï mïnitö adobaï teiyë waëmö ëwocadinque watapë quëwencemïnimpa, ante cedinque mönö waa quëwenguinque ante pönö pangampa. 
Æcämenque mönö ïmonte nanguï äninque päna ince tömengä pangä ate mönö caate wedinque dice quingë watapë tomongaa. Ïñempa, Caate awedö, ante cöwë ämompa. Weetë ïincayë ate ede doyedë näni pänö beyenque mönö në ëñente badömo ate mönö nö cemö badinque gänë pönente entawëmompa. 
Ïninque mïnitö guepente wedïmïni inte ede tëï pïñëninque wentedämaï inte nanguï ceedäni. Önoncapo nanguï guecapote wedïmïni inte ede guecapodämaï inte engë gantite pogodo gote baï nanguï ceedäni. 
Mönö cegonguïnö, ante mïnitö taadö ante enga womïni mëmö ba ate në podä cedïnäni ince podä cedämaï inte tömënäni näni waa baquinque mänïnönö töïnö gote waa cegoncedänimpa, ante godö waadete ceedäni. 
Mönö godongämë piyënë cete quëwengëimpa, ante mïnitö nanguï tëï pïñëninque waodäni tömänäni ïnänite gänë pönente ceedäni. Ayë, Æcänö teiyë waëmö ëwocadämaï ingää tömengä ïñömö mönö Awënë ingante cöwë adämaï incecäimpa, ante pönente wedinque mïnitö, Mönö tömämö Wengonguï ayongä teiyë waëmö ëwocate quëwengëimpa, ante nanguï ceedäni. 
Wengonguï pönö waadete nänö cedö ante mönö tömämö ente entawengëimpa, ante cedinque mïnitö cöwä adinque, Adocanque ince ömetawengä ïnämaï incecäimpa, ante wee ceedäni. Adocanque wewente nänö quëwënö beyë pïinte bate tedecä ëñëninque mïnitö, Wadäni näni wentamö mongenguinque adobaï pïinte badämaï incedänimpa, ante wee cedinque në pïingä ingante godö wee äedäni. 
Ayë mïni cabo ince, Nänöogengä ïnämaï ïñongante adocanque ince godö mönämaï incecäimpa, ante cöwä adinque wee ceedäni. Etawoo wodi ïñömö tömengä bamoncadengä ïnongä inte nänö nanguï enguënencoo ante pïinte baï cedinque cenguinque encete ante tömancoo godonte beyë adopoque ente cengacäimpa. Mïnitö guiquënë, Inguipogaque ante ente to wedö, ante Etawoo wodi nänö pönëwente cegaïnö baï adocanque ince cedämaï incecäimpa, ante ede wee ceedäni. 
Bamoncadengä inte nänö enguënencoo ante do pïinte baï godöningä inte Etawoo wodi ïincayë ate, Pönömi ëmoe, äñongante mempocä weetë Baa angacäimpa, ante do ëñëmïnipa. Ede Ca ca wedinque tömengä, Æbänö cete enguïmoo, ante ancaa angä incete mempocä do Baa äningä inte ñöwo weetë wadö ante edö cete anguingää. 
Onquiyabo Wengonguï nänö gonga tänongä becobo ñënoque dodäni ponte godongämë ongonte cegönäni baï mïnitö wïï onquiyabo ñënoque pömïnipa. Tömënäni wëmö më mämonte baï ïñömö wïni cai pëmëmämo ïñömö näni ponte wegaïñömö baï mïnitö wïï pömïnipa. 
Todompeta näni ancadeca nanguï we öömämo dodäni näni ëñente wegaïmämo baï mïnitö wïï adopämo ëñëmïnipa. Wengonguï wee ante nänö tedepämo tömënäni näni ëñente wegaïmämo baï mïnitö wïï adopämo ëñëmïnipa. Mänïmämo ëñente guïñente wedinque tömënäni, Idewaa ämipa. Ædö cete godömenque ëñenguïmönii, ante wegadänimpa. 
Ede “Cëningä ince onquiyaboga ponte cegongä adinque mïnitö tei tacamïni wencecäimpa,” ante wee äñongante tömënäni ancai guïñente wedinque, Wengonguï nänö wee angaïnö ante mönitö edö cete edemö ëñente cequïmönii, ante wegadänimpa. 
Onquiyaboga näni ate guïñëmämo adinque Möitee wodi ince, “Ancai guïñente botö do do wäate baï webopa,” angacäimpa. 
Mïnitö guiquënë Tiönoquidi näni änonquidi do ponte baï ëwocamïnipa. Ede Wengonguï në Quëwengä öönedë Eedotadëë baï nänö waëmö pönï owoyömö mïnitö mänïñömö do ponte baï ëwocamïnipa. Wengonguï anquedoidi epodö mïido ganca ïnönäni inte nanguï pönï ïnäni godongämë pö bee tente tömënäni näni watapë ongöñömö mïnitö mänïñömö do ponte baï ëwocamïnipa. 
Mönö Codito ingante godongämë mönö pönencabo ïñömö bamoncadënäni në enguïmö bayömonte mönö ëmöwo ante öönedë yewëmöintaa do yewëmonte ongompa. Ïninque mïnitö adocabomïni badinque Wengonguï weca mönö waocabo tömämö ïmonte në apente anguingä weca do pömïni ïmïnipa. Në nö cete quëwengaïnäni wente goyönänite Wengonguï ïinque badongä ate do edemö picënäni baï badänipa. Tömënäni önöwoca weca mïnitö do ponte baï ëwocamïnipa. 
Wengonguï, Botö pönö cebo ate mïnitö Ao ämïni ïninque mönö godongämë waa cete quëwengëimpa, ante nänö angaïnö ante Itota, Ïinque bacëimpa, ante edemö badongacäimpa. Mïnitö ïñömö në badongaingä weca do pömïni ïmïnipa. Abedo wodi wepë onguipoiya gowecä adinque Wengonguï weetë në wënöningä ingante, Botö weca ongönämaï gobäwe, angacäimpa. Itota wepë wïï Abedo wodi wepë baï ïmë adinque Wengonguï weetë, Itota wepë petë petë gowedïmë beyenque botö weca pöedäni, ante cegacäimpa. Mänïmë Itota wepë nänö petë petë gowegaïñömö mïnitö do ponte baï ëwocamïnipa. 
Mänömaï waëmö pönï ïñömö do pömïni inte mïnitö në apënecä ingante Baa änämaï ïedäni. Onquiyabo godongämë ongönäni guiquënë inguipoga wee angaingä ingante Baa änïnäni ïñönänite tömengä ata cepodämaï inte pangacäimpa cemïnii. Öönedë ongonte në wee angaingä ingante ëñënämaï inte dadi ëmente wade gomö baï mönö godömenque pante wequënëmö ïñömonte tömengä cöwë ata cepodämaï incecäimpa. 
Mänïñedë tömengä nänö tedepämo beyenque inguipo wance wance cegatimpa. Ñöwo ïñömö tömengä, “Botö ïincayë ate inguipo adopoque pönï wance wance cedinque öönedë adobaï wance wance ede ceceboimpa,” angacäimpa. 
Tömengä, “Ïincayë ate adopoque pönï ceceboimpa,” angacäimpa, ante pönëninque mönö ïïmaï ante ëñengëimpa. Tömengä adopoque wance wance cecä ate tömengä nänö badongaincoo oo pönï ongoncoo ïñömö tömancoo adoyedë ëwente bacëimpa. Quincoodö oo ongönämaï tëï ongoncoo ï mänincooque ayë a ongongëimpa, 
Ïninque mönö Awënë Odeye nempo quëwëmö ïñömö wance wance cedämaï inte tëï ongonguïmö ïmompa, ante pönëninque mönö Wengonguï ingante waa ate pönente apënecëimpa. Mänömaï cedinque Wengonguï ñäö baï nänö tëï ëmömämo ate guïñente wedinque tömengä beyë cecëimpa. 
Ede mönö Wengonguï ïñömö ede gonga wo becoquï baï ingänö anguënë, ante ämo ëñëmaïmïnipa. 
﻿Mïnitö ïñömö, Mönö caipë ïmompa, ante mïni waadete pönënö baï cedinque cöwë godongämë waadete pönente ceedäni. 
Tömänäni ïnänite ede, Pöedäni, ante waadete ceedäni. Mänömaï cedinque pancadäniya, Botö weca edänidö ëñace pönänii, ante ëñënämaï ïnäni incete do waa cedäni ate ede, Æ, Wengonguï nänö da pönönäni anquedoidi ince botö weca pönänitapa, ante tece abopa, ante todänipa. 
Tee mönete ongönäni tönö botö godongämë tee mönete wecömo baï ïmopa, ante pönëninque mïnitö tömënäni ïnänite ante cöwë pönëedäni. Pancadäniya ïnänite wadäni wïwa godö cedäni ate caate wewëñönäni mïnitö adobaï pönëninque, Mönö baö adobaï ëñamö inte tömënäni tönö godongämë caate wemö baï ïmompa, ante tömënäni ïnänite cöwë pönëedäni. 
Nänöogengä ïnämaï ïñongante waocä në godö guëa mongä tönö në godö wïwa towënäni ïñönänite Wengonguï mänïnäni tömänäni ïnänite do apente ante pancecäimpa cemïnii. Mïna gencaya adomïnaque guëa moncemïnaimpa. Ayë ñänönäni möninque näna gencaya quëwëna ate, Waa impa, ante mönö waa acëimpa. 
Wengonguï ince, “Mïnitö ïmïnite cöwë ëmö cete godämaï inte botö cöwë aaceboimpa,” angacäimpa. Mänömaï beyë mïnitö godonte ëinta ante ëïnente wedämaï inte mïni ëadincooque ëadinque piyënë cete quëwëedäni. 
Ïninque Wengonguï beyë ïïmaï ante näni yewëmongaïnö baï ante mönö wede pönente apënemompa. “Mönö Awënë botö tönö godongämë cecä adinque botö, Waocä edö cete botö ïmote wëne wëne cequingää, ante ëñëmo inte guïñënämaï inceboimpa.” 
Në aadäni ïñömö mïnitö ïmïnite Wengonguï nänö änö ante në apënedäni ïnänite ante pönëninque mïnitö, Tömënäni ïñömö waa cedinque ede watapë quëwënänipa, ante pönëedäni. Ayë tömënäni näni wede pönënö baï adobaï wede pönëedäni. 
Itota Codito ïñömö wëënëñedë nänö ingaï baï ingä ñöwoöne adobaï ingä inte tömengä adocä ïincayë ate cöwë adobaï incecäimpa. 
Wadäni, Wacä taadö odömonte apënebo ëñëe, äñönänite tömënäni mïñë godämaï ïedäni. Ïñempa tömënäni cenguinque ante, Æbänö waa pönï cö cequïï, ante wee änäni incete mänïï cenguincoo beyë tömënäni wïï godömenque watapë quëwënänipa. Ïninque mänincoo cente beyë mönö mïmö edö cete tëï pïñente entawenguïï. Weetë ede Wengonguï nänö waadete pönö cedö beyenque mönö tëï pïñente entawengëimpa. 
Æ̈montaicönë cedinque, Wengonguï quï, ante në godönäni ïñömö tömënäni näni iya täimpaa godöninque pancaa cenguï ente në cenguënënäni ïnönäni incete tömënäni mönö Codito mönö beyë nämä nänö wepë godongaïnö guiquënë edö cete enguïnänii. 
Cënïnäni ïnänite wenönäni ate në godongä ñënengä pönï ïnongä ïñömö wepenque ëninque, Wëne wëne möni cedïnö ante Wengonguï pönö ñä mënongacecäimpa, ante cedinque Teiyë Waëmö Pönï Oncönë wäänë guiidinque godongampa. Godongä ate baonque, Wentamö mongente awedö, ante ëninque tömënäni näni quëwëñömö yabeque mäo iya tangadänimpa. 
Itota adobaï, Botö wepë pönö mënongabo ate botö quïmïni ïñömö teiyë waëmö ëwocate quëwencemïnimpa, ante cedinque wentamö mönö entawënö ente teëmë mongente godinque tömënäni quëwëñömö wee cedïnemö tao godinque yabeque pönï guïñëñate wedinque caate wengacäimpa cemöö. 
Tömengä yabeque pönï guïñëñate wedinque nänö tao gogaï baï mönö adoyömö tömengä weca tao gote ado guïñëñate wecëimpa. 
Ïñempa inguipoga mönö quëwëñömö tëï ongompa diyë wantepiyë quëwenguïï. Weetë öönedë ïincayë ate ede mönö cöwë quëwenguïñömö ante ëïnente wedinque wänö cömompa. 
Ïninque, Wengonguï quï, ante cenguï godönäni baï cedinque mönö ïñömö ede, Itota ëmöwo beyenque quëwëmönipa, ante në apënemö inte tömengä ëmöwo ante Wengonguï ingante apënedinque, Bitö tëï ëmömi inte waa pönï cebipa, ante watapë apënecëimpa. 
Ayë ñimpo cedämaï inte mïnitö wadäni ïnänite cöwë waa ceedäni. Ayë wadäni ïnänite mïni mänincoo godö nënempomïni encedänimpa. Mïnitö mänömaï, Wengonguï quï, ante godonte baï cedinque nënempomïni adinque Wengonguï mïni godönö ante waa acampa. 
Mïnitö, Mönö ïmonte në änäni ïnänite mönö Ao ante ëñengëimpa, ante pönëninque në aadäni ïnänite cöwë ëñente ceedäni. Tömënäni, Æbänö ceboo, ante adinque Wengonguï apente ancecäimpa, ante ëñëninque guïñente wedäni inte nö cedinque aadänipa cemïnii. Tömënäni mänömaï aadinque watapë tote quëwencedänimpa, ante mïnitö weetë tömënäni näni änönö ante ëñente ceedäni. Mïnitö weetë ëñënämaï ïmïni adinque tömënäni weetë ede, Ædö cete aaquïmönii, ante wewente badäni ïninque mïnitö adobaï todämaï ïmaïmïnipa. 
Mönitö beyë ante Wengonguï ingante apëneedäni. Mönitö mïmö entawëmöni inte wentamö entawënämaï ïmönipa, ante nämä apente pönëmönipa. Ede, Quïëmë cemö ince mönö cöwë nö cete quëwengëimpa, ante cemönipa. 
Botö mïnitö weca ocë ëmente pöïnëmopa. Ïninque mïnitö Wengonguï ingante apënedinque, Wengonguï, bitö pönö cebi ate Pabodo mönitö weca poncecäimpa, ante apëneedäni, ante nanguï ämopa. 
Wengonguï inguipoga nänö badönämaï ïñedë wëënëñedë pönï äninque ede, Mönö godongämë waa cete quëwengëimpa, ante tömengä nänö angaïnö baï cöwë në badongäingä inte ïïmaï pönö cegacäimpa. Ede mönö obegaidi baï ïñömonte Awënë Itota ïñömö mönö ïmonte në Aacä ñënengä ïnongä inte tömengä wepë gowegaïmë eyepë pönï godongä ate Wengonguï tömengä ingante, Eyepë ï, äninque, Ñäni ömëmöe, angä ñäni ömëmongacäimpa. Mänömaï gänë pönente në cegaingä inte Wengonguï ïñömö, 
waa pönï pönongä ente eyepë entawëninque mïnitö ïñömö tömengä nänö änö baï cecemïnimpa. Tömengä Itota Codito tönö godongämë cedinque pönö cecä ëninque mönö tömengä nänö waa adoncooque entawengëimpa, ämopa. Itota Codito ïñömö ñöwopämo ince ïincayëmämo ince cöwë në tëï ëmönongä inte ñäö ëmongä amönipa, ante mönö tömengä ingante cöwë watapë apënecëimpa. Mänömaï ingëimpa, ante botö, Amëë, ämopa. 
Ïñänäni ëñëedäni. Botö mänïnö tömänö ante apënecete ante wedenque pönï yewëmömopa. Ïninque mänïnö botö edemö apënedïnö ante mïnitö piyënë cedinque ëñëedäni, ämopa. 
Mönö tönïñacä Tïmoteo tee mönete weyongante ñöwo ñimpo cedäni gocantapa, ante apënebo ëñëedäni. Tömengä botö weca quingë pongä ïninque botö tömengä tönö guëa mïnitö weca ëñace pömaïmönapa. 
Mönitö beyë apënedinque mïnitö ïmïnite në aadäni ïnänite, Waa quëwencemïnimpa, ante apëneedäni. Ayë adobaï Wengonguï quïnäni tömänäni ïnänite, Waa quëwencemïnimpa, ante mönitö beyë äedäni. Ayë, Mïnitö ïmïnite ante apënedinque Itadiabe quëwënäni adobaï, Mïnitö waa quëwencemïnimpa, ante apënedänipa, ante ämo ëñëedäni. 
Mïnitö tömämïni ïmïnite Wengonguï pönö waadete cececäimpa. Mäninque ante yewëmömopa.
﻿Botö Tantiagobo ïñömö Mempo Wengonguï tönö mönö Awënë Itota Codito ïnate në cedömo ïmopa. Idegoidi mïni cabo tipempoga go mencabomïniya inte wabeca näni quëwencabo wabeca näni quëwencabo weca pangocete godïmïni ïñömïnite botö waa pönëmo inte ïï yewëmöintaa yewëmömopa. 
Botö tönïñamïni ëñëedäni. Quïëmë beyë wewente bamïni ince mïnitö eyedëmë mänömaï bamïni ïninque ede mänïñedë ince cöwë, Mönö watapë toquinque impa, ante pönëedäni. 
Mïni wede pönënö ebänö ï, ante edonque acëimpa, ante cedäni ate caate wemïni incete mïnitö, Mönö caate wedö beyenque mönö godömenque pedinque wenteye ïnämaï inte ee cequïmö ïmompa, ante do ëñëmïnipa. 
Ïninque, Mönö ëmëwo pecëimpa, ante cedinque mïnitö wenteye ïnämaï inte ee ceedäni. Mänömaï cete pemïni ïninque, Mïni cedïmämo ebänö cemïni ïmïnii, ante adinque ede, Tömänö waëmö cemïni ïmïnipa, ante abaimpa. 
Mïnitö weca ecänö nänö ëñëmämo wïï eyepë ïna adinque tömengä, Pönömi ëñëmoe, ante Wengonguï ingante apënequënengampa. Apëneyongä Wengonguï weetë pönö cecä encecäimpa. Ede Wengonguï ïñömö në, Pönömi ëmoe, ante änongä ingante weetë pïinte änämaï inte godönongä ingampa. Ayë tömänäni ïnänite pönö cedinque tömää godönongä ingampa. 
Ïñempa në angä ïñömö wede pönenguënengä inte wïï ëme pönëninque apënececäimpa. Ede në ëme pönengä ïñömö gäwapë epë woboyë pëmëninque më conta më conta gopë ocëmë pö cepë nänö cegaïmë baï tömengä adobaï gocä ingampa. 
Mäningä ïñömö Wengonguï pönongä enceboimpa, ante edö cete ïïmaï ante pönenguingää. Wengonguï ede tömengä ingante tömää godönämaï incecäimpa. 
Tömengä mënongä pönente quëwengä ingampa. Æbänö cecää, ante ëñënämaï ïnongä inte edö cete waa cequingää. 
Adocanque mönö tönïñacä ince ïmeca quëwënäni näni ëadincoo në wïï eyepë ëacä incete tömengä Wengonguï pönö cecä beyenque, Æbänö ëaboo, ante pönëninque watapë toquënengä ingampa. 
Wacä mönö tönïñacä guiquënë ïmeca quëwënäni näni ëadincoo në ëacä incete tömengä weetë, Botö önömoque ïmopa, ante pönëninque watapë toquënengä ingampa. Ede ongai önonque pododinque guïñë wempa baï tömengä adobaï wencecäimpa. 
Ede nenque tamö tï näwäñonte awë guingo icate to aminte ëmëwo wempa. Ongai yedoï gueo odote wëninque nänö waëmö ënodï wo ëwente bapa baï në ëacä ïñömö adobaï ingampa. Tömengä godonte ë godonte ë tece cedinque quingë wënique ede de anguingä. 
Wengonguï ingante në waadedäni ïnänite tömengä weetë, Mïni cöwë quëwenguinta, ante poganta baï mïnitö ïmïnite pönömo encemïnimpa, ante angacäimpa. Mäninta Wengonguï weca cöwë mönö quëwenguïnö impa. Ïninque waocä caate wecä incete tömengä wenteye badämaï ingä ïñömö tömengä nänö toquinque. Wenteye ïnämaï inte ee cecä adinque Wengonguï, Mïni cöwë quëwenguinta, ante tömengä nänö angaïnö baï mäningä ingante pönongä encecäimpa. 
Waocä nänö ceïnëwente wedö beyë, Wëne wëne ceboe, ante cedinque tömengä, Wengonguï botö ïmote, Wëne wëne cecebiimpa, ante ingampa, ante wïï anguënengä ingampa. Ede Wengonguï ingante, Wëne wëne cecebiimpa, ante waocä edö cete anguingää. Wengonguï weetë wadäni ïnänite, Wëne wëne cecemïnimpa, ante änämaï ïnongä ingampa cemïnii. 
Æcämenque ince, Wëne wëne botö ceïnente wedö ince ante waëmö impa, ante pönëninque tömengä do wëne wëne mönö ceïnente wedö beyenque wëne wëne ceïnengä ingampa. 
Yedëmadä wëñengä pecä adinque ëñaquingä baï mönö ceïnëwente wepämo adobaï entawente petawëmö ïninque mönö do wëne wëne cemompa. Ayë wëne wëne mönö cepämo beyë mönö ëmëwo wenguinque impa. 
Botö në waadete tönïñamïni ëñëedäni. Mïnitö nämä ince oda cedämaï incemïnimpa. 
Önonque mönö ënö ante mönö waëmö ñäö ëmönoncoo tömancoo ince mönö Mempo Wengonguï öönedë owote në pönönongä ingampa. Mempo Wengonguï öönedë owodinque apäidäni ïnäni badongacäimpa. Adocä nenque wëmö cebaï wayömö wayömö go baï entawënämaingä ingampa. Tömengä weetë adodonque ingaingä ingampa. 
Botö ceïnëmopa, ante në angaingä inte Wengonguï, Näwangä botö angaïnö beyenque mïnitö botö wëñëmïni bacemïnimpa, ante wäänä mangä baï cedinque mönö ïmonte pönö badongacäimpa. Tömengä nänö badongaincoo tömancoo ïñonte mönö tänomö ïnömö ïmompa. 
Botö në waadete tönïñamïni ëñëedäni. Wacä äñongä mïnitö tömämïni quingë ëñenguënëmïni ïmïnipa. Mïnitö weetë quingë apënedämaï inte adobaï quingë pïinte ïnämaï inguënëmïni ïmïnipa. 
Wengonguï, Nö cete quëwëedäni, ante waa nänö ceïnëmämo ante waocä nänö pïïmämo beyë wïï ede cecampa. 
Mänömaï beyë mïnitö wentamö entawëninque mïni wïwa cedö tömää ñimpo ceedäni. Adobaï quïëmë mïni wëne wëne cepämo tömämämo ñimpo cete ïedäni. Ayë Wengonguï nänö angaïnö ante mïnitö mïmönë nänö mingaïnö ante Ao ante gänë pönente encemïnimpa. Ede ïï angaïnö beyenque mïnitö quëwencemïnimpa. 
Mïnitö, Nämä ince oda cedämaï ingëimpa, ante cedinque Wengonguï nänö angaïnö ante wïï önonque ëñëmïnique inte weetë, Æbänö ante ï, ante ëñente ceedäni. 
Waocä nämä awinca awocawentaa adinque nämä ate ate wade godinque, Quïnö baï intawo, ante nänö adinca do oda cete wecampa. Mänömaï oda cete wecä baï Wengonguï nänö angaïnö ante në ëñenganque wïï ëñente cecä ïñömö tömengä adobaï oda cete wecä ingampa. 
Wengonguï nöingä nänö wee angaïnö ante näni yewëmongaïnö ante në edemö cöwë acä guiquënë tömengä ïñömö nänö ëñënïnö ante wïï pönente badämaï inte weetë cöwë ëñente cecä ïninque tömengä mänömaï cedinque nänö toquinque cecampa. Wengonguï nöingä nänö wee angaïnö beyenque waocä ñimpo cete quëwengä ingampa. 
Wengonguï ingante botö në ëñente cebo ïmopa, ante pönengä incete tömengä önonguënëwa ñä ceguënëwate baï cedämaï inte weetë wïwa tedecä ïninque tömengä nämä ince oda cete gobaingampa. Ayë Wengonguï ingante botö ëñente cebo ïmopa, ante tömengä nänö änö ante önonque angä ïmaingampa. 
Nöwadäni tönö owempoïnäni näni wewëñedë mönö tömënäni tönö godongämë cecëimpa. Ayë adobaï ïmecaque ante quëwënäni näni wëne wëne cedïmämo baï mönö, Wentamö badämaï ingëimpa, ante wee cecëimpa. Mänömaï cemö ïninque mönö Mempo Wengonguï ayongante mönö wapiticë cedämaï inte weetë nö ëñente cemö ïmompa. 
﻿Botö tönïñamïni ëñëedäni. Mönö Awënë Itota Codito ñäö ëmonte në apäigaingä ingante në pönëmïni inte waodäni ïnänite wadö wadö ate pönente cedämaï ïedäni. 
Ïïmaï näni cebaï ante önöwënenque pönëedäni. Ede onguïñengä në ëacä ïñömö tömengä nänö önongompo timpoï oodo badöï wempocä ïninque waëmoncoo mongengä inte mïni a ongöñömö guii pongampa. Ayë onguïñengä në wïï eyepë ëacä ïñömö pedencoo mongengä inte mïni a ongöñömö adobaï pongampa. 
Adinque mïnitö waëmoncoo mongengä ingante, “Bitö ïñömö waa të contaimpaa të contae,” ante apënemïni ïmïnitawo. Weetë wïï eyepë ëacä ingante, “Bitö mänïñömö adiyë ongöe. Botö önöwa ïñömö tepataa të contae,” ante apënemïni ïmïnitawo. 
Mänömaï apënedinque mïnitö weca wïï godongämë wadö wadö ate pönente cebaïmïnitawo. Ayë wëne wëne pönëninque apente ämïni babaïmïnitawo. 
Botö në waadete tönïñamïni ëñëedäni. Wengonguï Awënë Odeye ingante në waadedäni ïnänite tömengä, Botö pönö cebo ate mïnitö botö nempo cöwë quëwencemïnimpa, angacäimpa. Ïmeca quëwënäni weca mäincoo wïï eyepë ëadäni ïñönänite tömengä, Mïni wede pönënö nanguï ëwocadinque mïnitö botö angaïnö baï botö nempo quëwencemïnimpa, ante tömënäni ïnänite wïï apente engantawo. 
Mïnitö weetë wïï eyepë ëacä ingante pïinte tedemïni ate tömengä guingo imonte badingä ingampa. Ïñempa në ëadäni guiquënë mïnitö ïmïnite näni wëne wëne cedïnö beyenque wïï wemïnitawo. Ayë adodäni mïnitö ïmïnite apente anguïnäni weca godoncete ante wïï ente godänitawo. 
Ayë mïnitö, Coditoidi ïmönipa, ante Codito waa pönï ëmöwo ante ëmömïni ïñömïnite tömënäni adodäni ince mänïwo ante babe äninque në wëne wëne änäni wïï ïnänitawo. 
Wengonguï angä ëñëninque näni yewëmongaïnö ante adinque mïnitö waa pönï Awënë nänö wee angaïnö ante nö ëñente cemïni ïninque waa cebaïmïni ïmïnipa. Ïïmaï ante yewëmonte impa. “Bitö nämä ante pönente, Nämä waadebo ïmopa, ante nämä bitö waadete pönenganca wadäni ïnänite adoganca waadete pönëe.” 
Mänömaï cedinque mïnitö mäincoo ëacä ingante waa cemïni incete wïï eyepë ëacä ingante wadö wadö ate pönëmïni inte wïwa ämïni ïninque wëne wëne cemïni ïmaïmïnipa. Ayë Wengonguï nänö wee angaïnö önonque wido cete baï cedïmïni inte mïnitö wentamö mongëmïni ïmaïmïnipa. 
Wengonguï beyë Möitee wodi nänö wee yewëmongaïnö ante tömänö ante ecämenque në ëñente cecä incete mänïnö adodonque pönï ince ëñënämaï cecä inte tömengä mänïnö tömänö ante önonque wido cete baï cedingä inte wentamö mongengä ingampa. 
Ede Wengonguï, “Nänöogë ïnämaï ïñongante godö guëa mönämaï ïedäni,” ante në angaingä inte tömengä adocä godömenque ïïmaï angacäimpa, “Wacä ingä wënönämaï ïedäni.” Mïnitö wacä nänöogë ïñongante godö guëa mönämaï ïmïni incete wacä ingante wënömïni ïninque mïnitö Wengonguï nänö wee angaïnö önonque wido cete baï cedïmïni inte wentamö mongëmïni ïmaïmïnipa. 
Wengonguï nänö apente anguïöne mönö ïmonte tömengä nänö wee angaïnö baï cececäimpa. Mänïnö nänö wee angaïnö beyenque waocä ñimpo cete quëwengä ingampa. Ïninque mïnitö tedemïni ince cemïni ince, Cöwë mänömaï impa, ante pönëninque tedecemïnimpa. Adobaï ante cecemïnimpa. 
Wadäni wewënäni ïñönänite ecämenque wïï waadete godö waa cedingä ingää, ante Wengonguï weetë tömengä ingante godö waadete waa cedämaï inte apente äninque pancecäimpa. Wadäni wewënäni ïnänite ecämenque guiquënë në godö waadete waa cedingä ïñongante Wengonguï weetë tömengä ingante nänö apente anguïöne godö waadete waa cececäimpa. 
Botö tönïñamïni ëñëedäni. Waocä, Botö Wengonguï ingante wede pönëmo ïmopa, angä incete tömengä nänö waa cedïnö weetë de ä ïninque tömengä mänïnö, Wede pönëmopa, ante nänö änö beyenque edö cete wënämaï quëwenguingää. 
Ïïmaï näni cebaï ante önöwënenque pönëedäni. Wengonguï ingante wede pönengä ïñömö onguïñengä ince onquiyengä ince ecämenque ince tömengä weocoo tönö cenguï ömaacä ingampa, 
adinque mïnitö weca adocanque tömengä ingante, “Waa goe, ämopa. Bitö, Yoguidämaï, ante weocoo wëñae, cenguï eyepë ëninque cëe,” ante angä incete në ömaacä nänö enguënënö ante ede tömengä ingante godönämaï ïninque tömengä waa cecantawogaa. 
Adobaï ïïmaï impa. Mönö waa cedïnö de ä ïninque Wengonguï ingante mönö wede pönënö ince önonque bapa. 
Incete wacä ïïmaï anguingä. “Bitö Wengonguï ingante tömëmi wede pönënö ëabi ïmipa. Botö guiquënë tömëmo waa cedïnö ëabo ïmopa,” ante äñongä botö weetë, Bitö në cedämaï ïnömi inte Wengonguï ingante bitö wede pönënö ante botö ïmote odömömi aboe, ämopa. Odömömi adinque botö guiquënë botö cedïnö ante odömömo adinque bitö weetë botö wede pönënö edonque pönï abaïmipa. 
Wengonguï näwangä adocanque ingaingä ingampa. Bitö mänömaïnö ante pönëmi inte waa pönï pönëmi ïmipa. Wëneidi diyë adodö ante pönënänipa töö. Incete ancai guïñente do do wäate wedänipa. 
Bitö mänömaïnö ante në önonque tedebi ïmi ëñëe. Botö, Mönö waa cedämaï ïmö ïninque Wengonguï ingante mönö wede pönënö ince önonque ïmaimpa, ante odömömo ate bitö ede Ao ante ëñenguïmiyaa. 
Ede mönö docä Abadäö wodi Wengonguï nänö ämaï cedinque tömengä wengä onguïñengä Iteca ingante ëninque iya täïmoga cönöninque wënonce ceyongante Wengonguï adinque, Bitö nö cete entawëmi ämopa, ante apënegacäimpa. Abadäö wodi nänö cedïnö beyenque Wengonguï mänömaï angacäimpa. 
Bitö ëñënämaï ïmitawo. Abadäö wodi ede Wengonguï ingante wede pönëninque ëñente cegacäimpa. Wïï ëñente cegaingä inte baï tömengä Wengonguï ingante nänö wede pönengaïnö önonque pönëmaingä incegacäimpa. Ayë waa nänö cegaïnö beyë Abadäö wodi nänö wede pönengaïnö eyepë pönï bagatimpa. 
Wengonguï angä ëñente näni yewëmongaïnö baï ïinque batimpa. Ïïmaï ante impa. “Abadäö ïñömö Wengonguï, Botö ïïmaï pönö ceceboimpa, ante nänö angaïnö ante pönengacäimpa. Ïninque Wengonguï, Mänömaï pönëmi beyë bitö botö ayömo nö cete entawëmi ïmipa,” ante tömengä ingante weetë pönö angacäimpa. Ayë Abadäö, Wengonguï ëmigo ingampa, ante angadänimpa. 
Bitö ëñënämaï ïmitawo. Waocä Wengonguï ingante wïï nänö wede pönënö beyenque weetë, Tömengä ebänö waa cecää, ante adinque Wengonguï tömengä ingante, Bitö nö cete entawëmi abopa, ante cecä ingampa. 
Idegoidi, Öme awëmö ate pöeda, ante mënaa ïnate da godönäni gote pöñönate Adacaba wodi në towente quëwengä ince, Botö oncönë guiieda, ante tömëna ïnate wë wodongacäimpa. Ayë, Wadäni tömëna ïnate bei ongönämaï incedänimpa, ante, Wadö taadö goeda, ante da godongä gogadaimpa. Mänömaï cecä adinque Wengonguï, Bitö cedïnö beyenque bitö botö ayömo nö cete entawëmi ïmipa, ante Adacaba ingante adobaïnö ante pönö angacäimpa. 
Mönö baö ömewocacä inte do wente ï baï Wengonguï ingante mönö waa cedämaï wede pönënö adobaï do wëningä baï inte ede önonque impa. 
﻿Botö tönïñamïni ëñëedäni. Mïnitö weca wïï teiyënäni, Në odömonte apënemöni bacemönimpa, ante baïnente wequënënäni incedänimpa. Ede wadäni ïnänite pönömenque apente äninque Wengonguï weetë mönö në odömonte apënemö ïñömonte, Æbänö odömonte apënemïnii, ante mönö ïmonte godömenque apente äninque pancecäimpa. Mïnitö do ëñëmïnipa. 
Mönö tömämö nanguï egodawate tëï go wëninque baï oda cemö ïmompa. Në tedecä ïñömö tömengä, Æbänö ante tedeboo, ante tömengä önonguënëwa cöwë wee aadinque tömengä wëne wëne änämaï ïninque nöingä cebaingä ingampa. Ayë wëne wëne cedämaï inceboimpa, ante nämä baonga tömäo wee aate quëwënongä ingampa. 
Cabayo mönö ïmonte ëñente cececäimpa, ante tëinta badöinta önöne da wënemö ate, Cabayo baö tömäñö ince ïñaïmë ïñaïmë gocecäimpa, ante cemö ïninque cabayo do ëñente gocampa. 
Ïïmaïnö ante ñënengade wipo ante adobaï ante pönëedäni. Ñënengade pönï wipo ince woboyë nanguï pëmente gopa incete wipo në dadongä nänö ceïnënö baï, Ædönö dadiïmë edönö dadiïmë wiyate goquïï, ante guiyä awempa inte wiyate cecä gopa. 
Ayë adobaï mönö baö tömäo ëñayömö mönö önonguënëwa guiyä enguënëwamö ïmompa. Incete mönö önonguënëwa inte tededinque, Mönö nanguï cemompa, ante tedewëmompa. Ñënengade pönï ömedë ince amïmö bayedë guiyä gonga beyë ömedë tömäo gonga becodote bapa. 
Ayë mönö önonguënëwa adobaï gonga becodote baï tedepa. Mönö baö tömäo ëñayömö mönö önonguënëwa tömäo mönö wïwa tedewenguinque wëne wëne enguënëwamö ïmompa. Waomö ince mäninguënëwa beyenque mönö baö tömäo inte ëñënämaï cemompa. Ayë gonga wace tënömonte becododäni baï ado önonguënëwa beyë mönö quëwenganca tömanganca wo ëwente ïmompa. Ede ïï gonga tadömengadenguipodë öñonte ö ente wace tënömonte becodote baï cedinque wëne ince mönö ïmonte cecä beyenque mönö wïwa tedewëmö ïmompa. 
Babeidi ince öömä ëadäni ince tenteidi ince epënë quëwënäni ince quingänöidi ince tömänäni ïnänite waocä, Botö pepogate cënïnäni bacemïnimpa, ante cecä ingampa. Waocä doyedë nänö cegaï beyenque cënïnäni bate quëwengadänimpa. 
Ïñempa ecänö, Mönö önonguënëwa pepogate baï bacëimpa, ante cedaa ede de angampa. Ede, Babeidi cöwë incemönimpa, ante cënïnäni badämaï ïnäni baï mönö önonguënëwa adobaï wëne wëne ï ïninque edö cete waa tedemöö. Weetë mönö önonguënëwa nanguï wenguïmë enguënëwamö baï ïmompa. 
Mäninguënëwa inte mönö Mempo Wengonguï ingante, Bitö teiyë waëmö ïmidö anguënë, ante waa apënemompa. Weetë waodäni Wengonguï tömengä nänö ingaï baï nänö në badongaïnäni ïñönänite tömënäni ïnänite ante mönö adoguënëwa inte wëne wëne apënemompa. 
Ado önöne ince wade wade ante mënea ante apënemompa. Adodeque ante waa impa. Adodeque ante wëne wëne impa. Botö tönïñamïni ëñëedäni. Mänïnö baï mönö ede wïï cequënëmö ingëimpa. 
Æpë tayömö ado tayömö edö cete waëmömë wentamömë ääñömonque ta goquïmëë. 
Botö tönïñamïni ëñëedäni. Iigowë näni äwë incayö odibomö näni änömö edö cete incaquïï. Yowewë incayö iigo mëñeca edö cete incaquïï. Adobaï ado tayömö edö cete waëmömë wentamömë ääñömonque ta goquïmëë. 
Mïnitö weca ecänö nö ëñengä ingantawo. Tömengä ïñömö, Nö ëñëmo ïmopa, ante wadäni ëñencedänimpa, ante cedinque tömengä nänö waa quëwënö inte odömoncecäimpa. Ayë tömengä nö ëñengä ince, Botö önömoque ïmopa, ante pönëninque tömengä nänö cedïnö beyë odömongä acedänimpa. 
Mïnitö guiquënë wacä quincoo adinque pïinte entawëmïni ayë nämanque ante, Mönö ñënëmö badinque waa quëwengëimpa, ante pönente entawëmïni ïninque mïnitö nö ëñëmïni ince, Mönö waa cemompa, ante edö cete anguïmïnii. Ayë mänömaï baï godömenque entawëmïni ïninque näwangä mïni anguënënö ante ede Baa änämaï ïedäni. 
Mänïnö ëñëmämo wïï Wengonguï nänö nö ëñëmämo ï. Weetë ïï inguipogaque ante quëwengä inte waocä mä pönëninque wëne nänö ëñëmämo ante entawengä ingampa. 
Ede waocä eyedëmë wacä quincoo adinque pïinte entawengä ayë nämanque ante, Botö ñënëmo badinque waa quëwenceboimpa, ante pönente entawengä ïñömö tömengä edö cete töingä pönente cecää. Ïñempa quïëmë näni wëne wëne cepämo ante cecampa. 
Waocä Wengonguï nänö nö ëñëmämo ante në entawengä guiquënë waëmö entawengä ingampa. Ayë wacä ingante cöwë piyënë cete quëwënongä ingampa. Tömengä në waadete pönengä inte wacä ingante waa ëñënongä ingampa. Wacä ingante ëñente cedongä ingampa. Tömengä, Wewënämaï incebiimpa, ante wacä ingante godö waadete waa cedongä ingampa. Ayë, Quïnö waa inguïï, ante mänïnö ante cedongä ingampa. Në waodäni ïnänite wadö wadö ate pönente cedämaï inte tömengä nö pönente quëwënongä ingampa. 
Wadäni ïnänite, Botö piyënë ceceboimpa, ante në cecä ïñömö tömengä nänö piyënë cedïnö beyë tömëmö në mïnongä baï ingampa. Tömengä nänö piyënë cedïnö beyë waodäni weetë, Quïnö nö cete impa, ante cedäni ïninque tömengä ede amïñayedë tömëmö tä pete engä baï incecäimpa. 
﻿Mïni cabo quïnö beyë ante guëa weetedö weetë pïïninque weetë godö weetë godö änewëmïnitawo. Mïnitö nämä wadö wadö mïni ceïnënö ante entawente guëa cete quëwëmïni beyenque cöwë godongämë mïni pïinte quëwenguinque ïmïnipa töö. 
Mïnitö ëïnente wemïni incete ënämaï ïmïnipa. Ïninque në ëacä ingante wënömïni ince tömengä nänö quincoo ante ëïnëmïni incete mïni ëïnënö, ante ënämaï ïmïnipa. Mänömaï beyë mïnitö weetë godö weetë godö änewëninque guëa weetedö weetë pïïninque guëadö guëa cete quëwëmïni ïmïnipa. Mïni änö ante mïnitö, Pönömi ëmönie, ante mïnitö Wengonguï ingante apënedämaï ïmïni inte mïni ënämaï quëwenguinque impa. 
Mïnitö Wengonguï ingante mïni änö ante apënemïni incete wëne wëne ante pönëninque apënemïni beyë ënämaï ïmïnipa. Ede Wengonguï nänö pönönï ëninque mönö ede nämanque pönente tote quëwengëimpa, ante ëïnente wemïni inte ënämaï ïmïnipa töö. 
Waocä nänöogë ingante wido cecä baï mïnitö adobaï Wengonguï ingante wido cemïni ïmïnipa. Mïnitö ëñënämaï ïmïnitawo. Inguipoga näni quincoo ante mönö pönënö beyë mönö Wengonguï ingante pïinte ïmompa. Incete, Inguipoga näni quincoo ante në pönenceboimpa, ante ecänö angä Wengonguï ingante pïinte bacecäimpa. 
Wengonguï angä ëñëninque näni yewëmongaïnö ïïmaï ante önonquedö ante intawogaa. “Wengonguï cecä beyenque mönö tömengä Önöwoca ingante ëwocate quëwëmö ïmompa. Ïninque mänïwoca mönö ïmonte waadete pönëninque, Botö ïmote waadete pönenguënëmïni ïmïnipa, ante weetë ede godö pïinte acä ingampa.” 
Incete tömengä mönö ïmonte godömenque waadete pönö cedinque mönö tönö godongämë cedongä ingampa. Mänömaï beyë Wengonguï angä ëñente näni yewëmongaïnö ïïmaï ante impa. “Nämanque ante, Mönitö gomonga waa cemöni ïmönipa, ante në pönënäni ïnänite Wengonguï Baa angampa. Weetë ede, Mönitö önömönique baï ïmönipa, ante në änäni ïnänite tömengä pönö waadete cecampa.” 
Mänömaï beyë mïnitö Wengonguï ingante ëñente ceedäni. Wëne ingante Baa ante quëwëedäni. Baa ämïni ïninque tömengä nänënë wodii wïnömaingampa. 
Wengonguï gämënö pöedäni. Pömïni ate tömengä weetë mïnitö weca poncecäimpa. Mïnitö wëne wëne cemïni ïnömïni inte önompo mempote baï waëmö pönï quëwëedäni. Ayë, Wengonguï ingante waadete pönëmopa, ante ämïni ince adobaï inguipoga näni quincoo pönëmïni inte mïnitö mënonga ante pönente quëwënömïni ïmïnipa. Ïninque ede mïmö ñä mënongate baï cedinque töingä pönente entawëmïni baedäni. 
Mïni nämä wëne wëne cedïnö ante pönëninque mïnitö, Ancaa wewente awedö, ante weedäni. Mïnitö Ca ca tote quëwënö ñimpo cedinque Ca ca wedinque ede wewente quëwëedäni. 
Mïnitö ince, Wëne wëne cemönipa, ante önömönique ïmönipa, ante Wengonguï ingante äñömïni tömengä weetë, Wadäni mïnitö ïmïnite waa acedänimpa, ante mïnitö ïmïnite engö cete baï cequingänö anguënë. 
Botö tönïñamïni ëñëedäni. Mïnitö wacä ingä wacä ingä wëne wëne ante apënedämaï ïedäni. Æcänö tömengä tönïñacä ingantedö ante wëne wëne äna ayë tömengä ingante, Wëne wëne cebipa, ante ecänö apente äna ïna mäningä Wengonguï nänö wee angaïnö ince wëne wëne ante apënecampa. Ayë Wengonguï nänö wee angaïnö ante wëne wëne impa, ante apente angampa. Wïï tömengä nänö ëñente cequinque Wengonguï nänö wee angaïnö ante apente angampa. Weetë ede, Mänïnö ante në apente ämo ïmopa, ante baï cecampa. 
Wengonguï tömenganque nänö wee angaïnö ante në angaingä ingampa. Mänömaï beyë tömengä adocanque në apente anguingä ïnongäimpa. Adocä pönö cecä beyenque, Botö ëmo beyenque quëwenguïnäni, ante cedongä ingampa. Adobaï tömengä apente angä beyenque, Wadäni wo ëwente bacedänimpa, ante cedongä ingampa. Bitö guiquënë në angaïmi ïmipa diyë wacä ingante apente anguënëmi ïmii. 
Mïnitö ñöwo botö ïmote ëñëedäni. Mïnitö në ïïmaï ante tedemïni ïmïnipa. “Ñöwoöne ince baäne ate ince mönitö ïï wadäni quëwëñömö goquïmöni ïmönipa, ante mänïñömö godinque adoque wadepo ïñonte mönitö godonte enguinta encete ante cequïmöni ïmönipa,” ante ämïni ïmïnipa. 
Ïñempa, Baäne ate ebänö bacëimpa, ante tömää ëñënämaï ïmïnipa. Cöwë quëwenguïmompa diyë ëñenguïmöö. Awënecaque owo boguïmä nenque tamöninque quingë de ba baï mönö quëwënö adobaï do de bacëimpa. 
Mïnitö guiquënë ïïmaï ante anguënëmïni ïmïnipa. “Wengonguï Ao angä ïninque mönitö quëwenguïmöni ïmönipa. Ayë Ao angä ïninque mönitö ïï waa cequï cecemönimpa.” 
Ïñempa mïnitö, Tömëmönique äninque cecemönimpa, ante pönëninque tedete quëwënömïni ïmïnipa. Mänïnö ante tömänö wëne wëne impa. 
Waocä, Æbänö waa impa, ante ëñengä incete cedämaï ingä inte mäningä wëne wëne cecä ingampa. 
﻿Mïnitö mäincoo në ëamïni ïñömö ñöwo ëñëedäni. Mïnitö nanguï Ca ca weedäni. Ede, Mönö caate wequinque nanguï ingëimpa, ante tedecöninque Ca ca wecemïnimpa. 
Mïnitö mäincoo ëadincoo do wote batimpa. Ayë mïnitö waëmoncoo tömancoo cayë ade cënimpa. 
Mïnitö oodo tönö padata tëinta to tamöninque baï batimpa. Mänïï to tamönï beyë mïni wëne wëne cedïnö edonque pönï odömonte ingëimpa. Ayë quincoomë gonga becodöñömö concedinque ëmëwo gonte ba baï mïnitö ïï to tamönï beyë mïni baö ince adobaï ëmëwo gonte ba baï bacëimpa. Ïñempa ïïmeca wodo ïinque bayedë ince tömëmïni mäincoo ëadincoo do wote baquincoo gete da wente cemïnipëë. 
Aedäni. Wadäni ede tömëmïni quëwencodencoo cedïnäni ïñönänite mïnitö, Paga, ante mïni godonguënenta pe gompodinque godönämaï ïmïnitapa. Ïninque ënämaï ïnäni mïnitö ïmïnitedö ante pïinte wedinque, Në ëadäni ïñömö, Mönitö cedïnö beyë ante dice pönönäni entamöniyaa, ante wedönänimpa. Mönö Awënë në adocanque Tömää Cegaingä ïñömö në cedïnäni näni wedïnö do ëñëningä ingampa. 
Ïïmeca quëwëñedë mïnitö quincoo waëmoncoo tömancoo mante quëwëmïni inte mïnitö cöwë, Nämä möni watapë tote quëwengëimpa, ante quëwënïmïni ïmïnipa. Waocä nänö wënongä wenguïöne ïñonte cëningä nänö wenguinque oguïmo pönï ba baï mïnitö cëningä baï adobaï oguïmo pönï bamïni ïmïnitapa töö. Mänïöne ede do batimpa. 
Wadäni nö cete quëwënäni mïnitö ïmïnite Baa änämaï ïñönänite mïnitö ïñömö, Mïni pante wequinque wëne wëne cedänipa, ante wapiticë apente ämïni inte tömënäni ïnänite wënömïni wënänitapa. 
Mänömaï beyë botö tönïñamïni ëñëedäni. Mïnitö mönö Awënë nänö ponguinganca ante wentedämaï inte ee cete wänö cönöedäni. Aedäni, Në quiyacä tömëmö weente ate onguipo cöñe ba ate, Tä bocate pequï, ante cööne tedenque ee ongongampa. Cööne tedë ïinque baganca amïña bayedë waëmö pönï nänö tömëmoncoo tä pete gecete ante wïï ee ongongantawo. 
Mönö Awënë nänö ponguïöne oo pönï impa, ante mïnitö adobaï ee cete wänö cönöedäni. 
Botö tönïñamïni ëñëedäni. Mïnitö wacä ingä wacä ingä weetedö weetë, Wïwa cecampa, ante godö änämaï ïedäni. Mïnitö mänömaï cemïni ïninque Wengonguï weetë mïnitö ïmïnite apente ante pämaingampa. Ede mönö Apente Anguingä oo poncecäimpa cemïnii. 
Botö tönïñamïni ëñëedäni. Wëënëñedë Wengonguï beyë në apënegaïnäni ïñömö tömengä ëmöwo apënedinque wewënäni incete wentedämaï inte ee cete quëwengadänimpa, ante pönëninque mïnitö tömënäni näni cegaï baï adobaï ceedäni. 
Wadäni wewënäni incete wenteye ïnämaï inte ee cedäni ïninque näni toquinque impa, ante mönö pönënö ante do ëñëmïnipa. Docä Coba wodi ïñömö tömengä nanguï pönï wewengä incete wentedämaï inte pïïnämaï ingacäimpa. Mänïnö ante do ëñënïmïni inte ayë tömengä nänö wewëñedë ïinque ba ate Wengonguï ebänö tömengä ingante nanguï godongä engaingä ingacäimpa, ante adobaï ëñëmïnitawo. Ede waodäni wewënäni ïñönänite mönö Awënë Wengonguï edemö waadete waa cedongä ingampa. 
Botö tönïñamïni ëñëedäni. Wadö mïni pönënö ante pönömenque pönëninque mïnitö ïïmaï ante godömenque pönëedäni. Mïnitö änö näwangä impa, ante wadäni pönencedänimpa, ante cedinque, Botö änö nöingä baquïnö anguënë, ante änämaï ïedäni. Ede, Ööne beyenque ïmeca beyenque quïëmë beyenque mönö apënemönö näwangä baquïnö anguënë, ante tömänö ante ede apënedämaï ïedäni. Mïnitö weetë Ao äïnëmïni inte “Ao” ante mäninque äedäni. Ayë mïnitö Baa äïnëmïni inte “Baa” ante mäninque äedani. Ede wïï mänömaï cemïni ïninque Wengonguï weetë mïnitö ïmïnite apente ante pämaingampa. 
Mïnitö wewëmïni ïninque Wengonguï ingante apënequënëmïni ïmïnipa. Mïnitö watapë tomïni ïninque Wengonguï ingante, Bitö teiyë waëmö ïmidö anguënë, ante ämotamïni ancemïnimpa. 
Æcänö mïnitö weca wëne wëne ïna ïñömö tömengä Codito ingante mïni godongämë pönencabo ïñömïnite në aadäni näni Picencabo mïni änäni ïnänite, Pöedäni, ante aa pequënengä ingampa. Aa pecä pönäni ate tömënäni Awënë Itota ëmöwo ante apënedinque wedenque oguï wapë ëninque në wëne wëne ïnongä ingante oo paacedänimpa. Ayë adoyedë wëne wëne ïnongä ingante näni oo paayedë tömengä beyë ante Wengonguï ingante apënecedänimpa. 
Ayë, Wengonguï ingante apëneyömonte tömengä ëñengampa, ante wede pönëninque apënemö beyenque waocä në wëne wëne ïningä ince ede gance bacecäimpa. Wengonguï tömengä ingante pönö cecä ate waa ba ñäni ömëmoncecäimpa. Ayë adocä nänö wëne wëne cedïnö beyë wëne wëne ingä ïninque Wengonguï tömengä nänö wëne wëne cedïnö adinque ñimpo cecä quëwëmaingampa. 
Mänömaï beyë mïnitö wacä ingante wacä ingante apënedinque, Botö wïwa cedïmo inte webopa, ante äedäni. Mänömaï cedinque mïnitö, Gance bacemönimpa, ante wacä beyë ante wacä beyë ante Wengonguï ingante apëneedäni. Waocä në nö cete quëwënongä ïñömö Wengonguï ingante apënedinque ede tëï pïñente apënecä ingampa. Mäningä nänö apënedö beyenque Wengonguï cececäimpa. 
Ediya wodi mönö waomö ïmö baï tömengä adobaï ingacäimpa. Incete tömengä Wengonguï ingante, Cööne ämi cedämaï ingëimpa, ante edemö apënecä ate mëa go adoque tece wadepo ganca ede cööne cedämaï ingatimpa. 
Ayë ate tömengä, Cööne ämi cecëimpa, ante Wengonguï ingante weetë apënegacäimpa. Apënecä ate öönedë ïnö weë cööne cegatimpa. Cööne weë ce ate onguipoga tömëmö do tä bocate pegatimpa. 
Botö tönïñamïni ëñëedäni. Mïnitö weca ecämenque nö taadö oda cete gocä adinque wacä tömengä ingante ocë ëmente mämongä ponguënengä ingampa. 
Ïïmaï pönëedäni. Në wëne wëne cecä wapiticë taadö gocä adinque ecämenque tömengä ingante nö taadö ïnö ocë ëmente në mämongä ingää tömengä mämongä beyenque në wapiticë gocä ïñömö ëmëwo nänö wenguënënö ñimpo cete ede quëwencecäimpa. Ayë nanguï pönï nänö wëne wëne cedïnö ince wade cete ingëimpa, ämopa. Mäninque ante yewëmömopa.
﻿Botö Pegodobo Itota Codito nänö në da godongaïmo ïnömo inte në yewëmömo ïmopa. Mïnitö ïñömö tömëmïni öme quëwënämaï ïmïni inte näwë godinque wadäni nëme ponte quëwëmïni inte pancamïniya Pontobe quëwëñömïni wamïni guiquënë Gadatiabe quëwëmïnipa. Wamïni Capadotiabe quëwëñömïni wamïni guiquënë Atiabe quëwëmïnipa. Wamïni guiquënë Bitïniabe quëwëmïnipa. Mänömaï wayömö wayömö quëwëmïni ïñömïnite botö, Acemïnimpa, ante yewëmömopa. 
Mempo Wengonguï ïñömö mïnitö ïmïnite wëënëñedë pönï do adinque, Mïnitö Itota Codito ingante në ëñente cemïni bacemïnimpa, ante apente engacäimpa. Ayë, Botö ayömo mïnitö teiyë waëmö ëwocamïni bacemïnimpa, ante cedinque Wengonguï Önöwoca ince Itota wepë inte pönö ñä mënongacäimpa. Mänömaï cecä bagaïmïni ïñömïnite botö ñöwo ïñömö ede, Wengonguï nanguï waadete pönö cecä ate mïnitö në gänë pönëmïni bacemïnimpa, ante yewëmömopa. 
Itota Codito Wempocä ïñongante Itota ince, Botö Wengonguïmi ïnömi ïmipa, ante Wengonguï ingante waa apënecampa. Adocä ïñömö mönö Awënë Itota Codito wente öñöñongante, Ñäni ömëmöe, angä ñäni ömëmongacäimpa. Tömengä ñäni ömëmongä beyenque Wengonguï mönö ïmonte adobaï pönö cecä ate mönö mempoga ëñate baï ïnömö inte ede, Mönö mïïmö quëwëninque watapë quëwengëimpa, ante pönente quëwëmompa. Ïninque mönö ïñömö Wengonguï ingante apënedinque, Bitö tëï ëmönömi inte waa pönï cebi ëmönipa, ante ede watapë apënecëimpa. 
Ayë Wengonguï, Ïincayë ate mïni enguincoo, ante öönedë do ede cö cete mangampa. Mänincoo ïñömö ñömäadämaï incoo ïninque cöwë wentamö badämaï incoo inte ede wodämaï inguincoo ingëimpa. 
Ïinguipo pedenguipo ïinque bayedë ede Wengonguï pönö engä beyenque mönö cöwë quëwenguïnö ante edonque pönï acëimpa. Ïninque mïnitö wede pönëmïni beyenque mïnitö quëwenguïmämo ïinque baquinganca Wengonguï në tëï pïñënongä inte ede mïnitö ïmïnite wee gompocampa. 
Mïnitö ñöwo wante ïñö ince quïëmë beyenque wëne wëne bate wemïni incete Wengonguï pönö wee gompocä beyenque ede watapë tomïni ïmïnipa. 
Oodo waëmö bamongëimpa, ante waodäni gongapamö godö aca podönäni ate oodoque badinque waëmonca pönï ongoncapa. Incete oodo ïñömö ïincayë ate ömëe ëwente ate ede de bacëimpa. Oodo mïni ëïnënonca waëmonca ï ïñonte mïni wede pönënö ïñömö ede godömenque waëmö pönï impa. Ïninque mïni wede pönënö ïñömö wïï wido cequï impa. Cöwë ede ongongëimpa. Weetë, Mïni wentamö entawënïnö ede de go ate mïni wede pönënonque ede waëmö pönï entawencemïnimpa, ante cedinque Wengonguï pönö angä ate mïnitö gonga gonte caate baï wemïnipa. Mänömaï mïni caate wedö beyenque ede godömenque wede pönëmïni bamïnipa. Ïninque Itota Codito mönö weca ponte a ongöñongante mïnitö cöwë wede pönëmïni inte tömengä önöwa gäänë ede weente apënedinque, Në tëï ëmönömi inte bitö waa pönï cebi ëmönipa, ante watapë apënecemïnimpa, ante Wengonguï cecampa. 
Itota Codito ingante mïnitö awinca adämaï ïnïmïni incete tömengä ingante cöwë waadete pönëmïnipa. Ede ñöwo ganca adämaï ïnïmïni inte mïnitö tömengä ingante wede pönëninque mïni ñäö baï entawenguinque watapë todinque ebämë ante tomïni ïmïnipa. 
Önöwoca mïni ëwocate quëwenguïnö ante encete ante wede pönëmïni inte mïnitö ñöwo ïñömö ede do ëmïni ïmïnipa. 
Wengonguï beyë në apënegaïnäni ïñömö, Ïincayë ate quëwenguïnäni ïnänite Wengonguï pönö cecä beyenque quëwencedänimpa, ante ñöwomïni ïmïnitedö ante apënegadänimpa. Mänömaïnö ante apënedäni incete tömënäni, Ædänidö ïnänite ante Wengonguï apënecää, ante ëñënämaï inte ëñencete ante nanguï cegadänimpa. 
Codito Önöwoca tömënäni önöwoca quëwëninque pönö apënedinque, Ïincayë ate Codito nanguï caate wececäimpa, angacäimpa. Ayë, Caate wedingä inte tömengä weetë ñäö baï entawengä inte tëï ëmongä ede bacecäimpa, ante pönö apënecä ëñëninque tömënäni weetë adodö ante apënegadänimpa. Incete tömënäni, Æyedënö Codito mänömaï cequingää, ante ëñencete ante wegadänimpa. Æbänö ba ate mänömaï cequingää, ante ëñencete ante ede nanguï cegadänimpa. 
Ñöwo ïñömö Wengonguï öönedë quëwëninque tömengä Teiyë Waëmö Önöwoca ingante mönitonga da pönongä pöninque apënecä ëñëninque mönitö weetë Codito ingantedö ante mïnitö ïmïnite watapë apënemöni ëñëmïnitapa. Mänïne adode ante Wengonguï beyë në apënegaïnäni ïñömö, Codito waa cececäimpa, ante apënegadänimpa. Incete Wengonguï tömënäni ïnänite apënedinque, Wïï tömëmïni beyë ante apënemïnipa, angacäimpa. Ïincayë ate quëwënäni beyë ante apënemïnipa, ante tömënäni ïnänite angacäimpa. Mänïnö ante Wengonguï beyë ante ebänö apënedänii, ante ëñënämaï ïnäni inte Wengonguï anquedoidi ince, Waodäni beyë Wengonguï ebämë waa pönï cecää, ante ëñëïnente wedänipa. 
Mänömaï beyë mïnitö, Mönö nanguï cecëimpa, ante ede täno pönente ate ceedäni. Nämä wee gompotawente baï ëñente ceedäni. Itota Codito ponte a ongöninque mönö ïmonte waadete pönö cecä ate watapë bacëimpa, ante ede mänïnonque ante cöwë pönente ceedäni. 
Wëñënäni wempoidi ïnänite näni ëñente cebaï ede mïnitö adobaï ëñente ceedäni. Mïnitö ëñënämaï ïñedë mïni ceïnëwënö ante do cegamïnimpa. Ñöwo ïñömö në ëñëmïni badinque mïni ëñënämaï ïñedë mïni ceïnëwënö ante ede cedämaï ïedäni. 
Mïnitö ïmïnite në apente aa pegaingä ïñömö ede teiyë waëmö ëwocadongä ingampa cemïnii. Quïëmë cedinque ede tömengä baï adobaï teiyë waëmö ëwocadinque ede tömää ceedäni. 
Wengonguï ince, “Botö teiyë waëmö ëwocabo ïmopa cemïnii. Botö ëwocabo baï mïnitö adobaï ede teiyë waëmö ëwocacemïnimpa,” angampa, ante yewëmongatimpa. 
Tömämö ïmonte adoyömö pönï cedinque mönö Mempo ïñömö mönö cedïnö ante cöwä adinque nöingä pönï ante apente angampa. Ïninque, Botö Wempo, ante në apënemïni ïnömïni inte mïnitö ïñömö ede në nöingä ante apente angä ingante ede guïñente wedinque quëwëedäni. Inguipoga quëwëninque mïnitö, Wabeca baï ongonte awedö, äninque, Wengonguï weca ede mönö öme ingëimpa, ante pönente quëwëedäni. 
Ede, Dodäni näni quëwengaï baï adobaï quëwengëimpa, ante änäni ëñëninque mïnitö Ao ante önonque pönï cete quëwengamïnimpa. Mänömaï quëwëñömïnite Codito weetë, Mïnitö abe tawente baï quëwencemïnimpa, ante cedinque ede, Quïnö godongantawo, ante mïnitö do ëñëmïnipa. Ïñempa oodo ince padata ince mönö, Woquincoo, ancoo ïñonte tömengä dice mänincooque godongantawogaa. 
Weetë quipi wë, Codotedo, näni änongä ïñömö quenta mongënämaï wentamö ëñadämaï ïmaï Codito adobaï ïnongä inte ede tömengä nämä wepë teiyë waëmö wepë godonte engä beyenque quëwëmïnipa. 
Inguipoga badoncete ante cedinque Wengonguï ayë gö cedämaï ingäñedë wëënëñedë pönï ince Codito ingante ede, Mänömaï cecebiimpa, ante do apente engacäimpa. Codito mïnitö beyë ante ede ñöwo pönï ince inguipoga pöninque ongongantapa. 
Inguipoga pöninque tömengä do wente öñöñongante Wengonguï, Ñäni ömëmöe, angä ñäni ömëmongacäimpa. Ayë tömengä ingante godömenque godö ëentodongä ate tömengä ñäö entawënongä inte tömengä nänö tëï ëmonguinque ede eite gogacäimpa. Wengonguï mänömaï në cegaingä ïñongante Codito mïnitö ïmïnite pönö cecä beyenque mïnitö weetë Wengonguï ingante pönëmïnitapa. Mänömaï beyë mïnitö, Wengonguï pönö cecä beyenque watapë bacëimpa, ante pönëninque tömengä ingante wede pönëmïni bamïnitapa. 
Wengonguï nö nänö änö ante ëñente cedinque mïnitö mïmö ñä mënongate baï badinque mïnitö tönïñadäni ïnänite në waadete pönëmïni bagamïnimpa. Ñöwo ïñömö mïmöno nö pönëninque mïnitö godongämë edemö waadete pönëninque wacä ingä wacä ingä godö waa ceedäni. 
Ede waomö mönö yate pönïwoca wëwocaquï ïñonte wïï mänïnö beyenque mempoga ëñagamïnipa. Weetë Wengonguï nänö änönö mïï quëwenguïnö ïñömö ede wodämaï inte cöwë ongongëimpa. Mänïnö Wengonguï nänö änönö beyenque mïnitö mempoga ëñagamïnipa. 
Ede, “Waomö gaguïmenque baï ïñömonte gaguïmë do to aminca baï mönö adobaï aquïï pönï ïnömö inte wëwocamompa. Waëmö pönï mönö ëmönö ïñömö ede ongai waëmö engado baï ïñonte ongai ede do guïñë wëno baï mönö ëmönö adobaï bacëimpa. 
Incete Wengonguï nänö änö ïñömö ede cöwë wodämaï ongongëimpa.” Ante ede ämotamïni ante baï Wengonguï beyë näni yewëmongaïnö baï impa. Mänïnö Wengonguï nänö änönö ante mïnitö ïmïnite do watapë apënemöni ëñëmïnitapa. 
﻿Mänïnö beyë mïnitö pïinte mïni pönëwënö ede ñimpo ceedäni. Wacä adämaï ïñongante babe mïni cedö ante ede cedämaï ñimpo ceedäni. Mïnitö wadö apënete wadö mïni cedö ante ñimpo ceedäni. Mänömaï cete mïni quëwënïnö ante ede ëmëwo ñimpo ceedäni. Wacä gomonga engä ingante godö pïinte adämaï ïedäni. Wacä ingantedö ante babe ante mïni pïinte änewënö ante ede ñimpo ceedäni. 
Wëñënäni tece ëñadïnäni inte goömë gäïnente wedäni baï mïnitö adobaï Wengonguï nänö apënedonque ante ëñencete ante weedäni. Ede tömengä engä beyenque mïnitö në quëwëmïni inte mïnitö önöwoca edemö picëmïni mïni pequinque ede tömengä nänö apënedö ante ede goömë waëmömë beïnente baï ëñencete ante weedäni. 
Waëmepë impa, ante adinque wëñengä goömë weetë weetë becä baï mïnitö adobaï, Mönö Awënë waingä pönï ingampa, ante do adïmïni inte tömengä weca weetë weetë ponte bete baï ede ëñëedäni. 
Oncö dicaca mënoncete ante cedinque waodäni, Wïwa inca awedö, ante pancacaa wido cedäni baï waodäni pancadäniya mönö Awënë ingante adobaï wido cedänipa. Wengonguï guiquënë mönö Awënë në quëwengä ingante waa adinque, Botö owocö mënonguinca wainca pönï baï tömengä ingampa, ante tömengä ingante apente ëninque ee mangampa. Ïninque mïnitö ïñömö tömengä weca pöñömïnite tömengä, 
Mïnitö mïïmïni quëwëñömïni Wengonguï mïnitö ïmïnite ente cabo tingete adoconque mënonte baï cedinque ede, Botö Önöwoca owoquincö, ante badongä quëwëmïnipa. Quëwëñömïnite godömenque teiyë waëmö badongä badïmïni inte ede mïnitö ïñömö ede Wengonguï Önöwoca tönö ääwocaque baï ëwocadinque, Wengonguï quï, ante në godömïni bamïnipa. Ïninque mïnitö Itota Codito ëmöwo ante apënedinque, Wengonguï quï, ante godömïni ate tömengä ede waa engampa. 
Ede Wengonguï apënecä ëñëninque ïïmaï ante do yewëmongadänimpa. “Tiönoquidi deguïmonga mënoncete ante cedinque dica tänoca gö cete baï cedinque, Botö në waa adongä ingante ente pönö Tänocä pönï gönömo gongencecäimpa. Tömengä ingante në wede pönengä ingante wadäni edö cete be taquïnäni guingo ïmonte wequingää,” angacäimpa. 
Mïni pönencabo ïñömö, Tänocä në ongongä ïñömö waingä pönï ingampa, ante adinque tömengä ingante ëninque ee mämïnipa. Wïï pönënäni guiquënë tömengä ingante Baa änänipa. “Në mënönäni näni wido cedinca ince ñënenca pönï gönöninca bate tänoca inte tëï gongencapa,” ante Wengonguï beyë näni yewëmongaïnö baï cedänipa. 
Ayë adobaï, “Dicaa në tao tencawa të go weengä baï ïnäni inte tömënäni në Tänocä ingante pïinte adinque të go weente baï oda cedänipa.” Ante yewëmongatimpa. Tömengä nänö angaïnö ante ëñënämaï näni cedö beyë oda cedinque të ede go weënänipa. Tömënäni ede mänïnonque cedinque në të go weenguënënäni cöwë ingadänimpa. 
Wengonguï nänö në apente engaïmïni guiquënë wëmö ïñömö quëwëñömïnite tömengä aa pedinque, Botö weca botö waëmö pönï ñäö ëmöñömö pöedäni, ante cegacäimpa. Mänömaïnö cegaingä ïñongante mïnitö, Bitö Wengonguï Waëmö pönï ëmönömi inte waa pönï cebi ede ëmönipa, ante anguënëmïni ïmïnipa. Mänömaïnö ante watapë ancemïnimpa, ante cedinque tömengä mïnitö ïmïnite do apente engacäimpa. Ïninque mïnitö Awënë wëmïni ïnömïni inte, Wengonguï quï, ante mïnicabo në godömïni baï bamïnipa. Wengonguï, Botö quïmïni ïmïnipa, äninque teiyë waëmö badongä bagaïmïni inte mïnitö Wengonguï nempo në quëwëmïni ïmïnipa. 
Mïnitö wëënëñedë adocabomïni ïnämaï ingamïnimpa. Ñöwo guiquënë Wengonguï tönö godongämë quëwëmïni inte ede adocabomïni ïmïnipa. Wëënëñedë guiquënë tömengä mïnitö ïmïnite pönö waadete cedämaï ingacäimpa. Ñöwo guiquënë tömengä pönö waadete waa cecä ate quëwëmïnipa. 
Botö në waademïni ede ëñëedäni. Mïnitö inguipoga quëwëmïni incete inguipo wïï tömëmïni öme baï impa. Weetë wabeca quëwente baï quëwëmïni inte mïnitö önöwoca wentamö mongënämaï ingëimpa, ante ede wee cedinque mïnitö baonque ante mïni ceïnëwënö ante ñimpo cedinque ede cedämaï ïedäni ämopa. 
Në ëñënämaï ïnäni weca quëwëninque mïnitö weetë waa cete quëwëedäni. Tömënäni guiquënë mïnitö ïmïnite pïïninque, Wëne wëne cemïnipa, ante babe änänitawo. Incete mïnitö waa cemïni ïninque tömënäni, Waa cecampa, ante do abaïnänipa. Ïninque Wengonguï Awënë nänö apente äñedë tömënäni do agaïnäni inte Wengonguï ingante, Bitö ñäö baï ëmömi inte cebi ate bitö wënäni waa cedäni amönipa, ämaïnänipa. Ïninque tömënäni waa adinque waa apënecedänimpa, ante cedinque mïnitö ñöwo ince waa cete quëwëedäni. 
Waodäni ïnänite wadäni ede, Awënëidi ïnänipa, ante godö gönönäni ongönänipa. Æcämë ingante änäni bayönänite mïnitö weetë Wengonguï Awënë beyenque ante cedinque tömënäni ïnänite ede ëñente Ao ante ceedäni. Adocanque ingante, Awënë Odeye, äninque godö gönönäni ate mïnitö ïñömö, Tömengä teiyë awënë inte në angä ïnongä ingampa, ante adinque tömengä ingante ëñente ceedäni. 
Ayë pancabaa awënëidi gobedönadodoidi mïni änönäni ïnänite godö gönöninque awënë odeye weetë ïïmaï angampa. Mïnitö wëne wëne cedäni ïnänite ede godö päedäni. Ayë waa cedäni adinque mïnitö, Waa cemïni ïmïnipa, äninque ede godö waa ceedäni, ante gobedönadodoidi ïnänite godö gönongä ongönänipa cemïnii. Mïnitö tömënäni ïnänite adobaï ëñente ceedäni. 
Ëñënämaï ïnäni wïwa tedeyönänite mïnitö waa cemïni ate wedinque tömënäni edö cete godömenque wïwa tedequïnänii. Ïninque, Tömënäni pe wëënedinque tededämaï incedänimpa, ante cedinque mïnitö ïñömö ede waa cete quëwëedäni, ante ede Wengonguï angampa cemïnii. 
Tömengä ñimpo cecä quëwëmïni inte mïnitö, Wacä wee änämaï ïñongante botö ebänö cete waa quëwenguïmoo, ante adinque nämä wee ante ceedäni. Incete mïnitö wacä wee änämaï ingä beyenque awëmö wëne wëne cemïnitawo. Ede cedämaï ïedäni. Weetë Wengonguï ñimpo cecä quëwëmïni inte mïnitö tömengä ingante në cemïni inte ede ëñente cete quëwëedäni. 
Tömänäni ïnänite mïnitö, Waodäni ïnänipa, ante ede waa aedäni. Mïni pönencabo ïñömïnite ede godongämë waadete pönëedäni. Wengonguï ingante, Wengonguï ingampa, ante guïñente weedäni. Awënë odeye ingante, Teiyë awënë ingampa, ante ede waa aedäni. 
Pancamïniya ïmïnite wadäni ö ënäni wedïmïni inte mïnitö tömënäni beyenque cemïni bamïnipa. Ïninque në ö ënäni ïñömö pönö waa cedäni ince pönö pïinte cedäni ince mïnitö weetë, Botö awënë ingampa, ante piyënë cedinque tömënäni näni anganque ede ëñente ceedäni. 
Ede waocä wëne wëne cedämaï ïnongä inte quïëmë beyenque wewente caate wecä incete tömengä, Wengonguï acampa, ante pönëninque nangë batawënämaï ingä ïninque ede waa ïmaimpa. 
Weetë mïnitö wëne wëne cemïni beyë pänäni ate mïnitö piyënë cemïni ïninque Wengonguï mänïnö beyenque dice waa aquingäa. Waa adämaï ïmaingampa. Weetë waa cemïni beyenque pänäni caate wedinque mïnitö piyënë cete ee cemïni adinque Wengonguï ede, Waa cebipa, ämaingampa. 
Botö caate wedönö adodö taadö tee empote pöedäni, äninque mïnitö beyë Codito caate wegacäimpa cemïnii. Botö caate cegongaïnö adodonque cegonte wecemïnimpa, ante mïnitö ïmïnite do aa pecä pongamïnimpa. 
Tömengä ïñömö ede cöwë wëne wëne cedämaï ingacäimpa. Ayë cöwä ayönäni tömengä dice babe ante cecä agadäniyaa. 
Tömengä ingante pïinte badete toyönäni tömengä weetedö weetë pïïnämaï ingacäimpa. Caate wedinque tömengä weetë pïinte änämaï ingacäimpa. Weetë, Në nö apente änongä Wengonguï ince botö beyë cececäimpa, ante pönëninque piyënë ede cegacäimpa. 
Mïnitö wëne wëne mïni cegaincoo ante Baa äninque mongënämaï inte nö pönï cete quëwencemïnimpa, ante cedinque tömengä nämä baonga teëmë mongëñongante tömengä ingante awäa timpodäni ede wengacäimpa. Ïninque tömengä mongente nänö wengaïnö beyë mönö weetë mänïnö wëne wëne mönö cegaïnö ante wente baï ïnömö inte nö pönï cecete ante quëwëmö inguënëmö ïmompa. Tömengä ingante tei pänäni nänö ämogate wegaïnö beyenque mïnitö weetë gance bamïnipa. 
Ede obegaidi pämente godäni baï ingaïmïni inte mïnitö ñöwo në aacä weca adodö ocë ëmente pömïni adinque tömengä ïñömö ede mïnitö önöwoca beyë ante wee aacä ëwocamïnipa. 
﻿Onquiyëmïni ëñëedäni. Mïnitö nänöogënäni näni änonque ante Ao ante ëñente ceedäni. Mïni nänöogënäni pancadäniya Wengonguï nänö änö ante pönënämaï ïnänitawo. Mänömaï ï ïninque mïnitö ïñömö, Wïï mönitö tededö beyë pönäni inte tömënäni weetë ëñente möni cedïnö ante adinque Wengonguï gämënö poncedänimpa, ante cedinque piyënë cete ede tömënäni ïnänite ëñente ceedäni. 
Mïnitö Wengonguï ingante guïñente wedinque waëmö entawëmïni inte ëñente cete waa quëwëmïni adinque tömënäni weetë Wengonguï ingante Ao ante pömaïnänipa. 
Mïnitö, Waëmö pönï baceboimpa, ante cedinque ocaguï waa pönï wao wincate oodo mongente wamoncoo mongente weocoo waëmoncoo wëñate mongëmïnitawo. Ïñempa mänömaï cemïni beyenque mïnitö dice waïmïni bamïniyaa. 
Weetë tömëmïni waa entawënö beyenque waïmïni pönï baquënëmïni ïmïnipa. Mïnitö önöwoca gänë pönëninque edemö cemïni beyë mïni waa entawënö ede wodämaï inte godömenque waëmö pönï ongongëimpa. Mänïnö mïni waëmö entawënö baï ante encete ante ede quïëmë impa diyë godonte enguïï. Incete Wengonguï mänïnö ante adinque, Waëmö pönï entawëmi abopa, ante nanguï tocampa. 
Dodäni pönï mönö wengänäidi ïñömö, Wengonguï pönö cecä beyenque waa bacëimpa, ante wede pönëninque teiyë waëmö entawengadänimpa. Tömënäni waëmö pönï bacete ante tömënäni önöwoca gänë pönëninque edemö waadete cegadänimpa. Tömënäni nänöogëidi näni änonque ante ëñëninque Ao ante cegadänimpa. 
Dodä ñëñënä Tada wodi ïñömö Abadäö wodi ingante ëñente cedinque tömengä ingante, Në ämi ïmipa, angacäimpa. Mïnitö ïñömö tömënä nänä cegaï baï waa cedinque mïni guïñente wepämo ebämë ba incete guïñente wedämaï ïmïni ïninque näwangä nö tömënä nänömomïni babaïmïnipa. 
Onguïñëmïni guiquënë ëñëedäni. Mïnitö gënäni tönö quëwëninque tömënäni beyë ante cöwë pönëninque waa ceedäni. Botö gengä onquiyengä ïnongä inte aquïingä ingä incete möna guëa cecaya ïmönapa, ante ëñente wedinque mïnitö gënäni ïnänite ede cöwë waa aedäni. Ayë, Möna gencaya Wengonguï ingante apëneyömöna tömengä do ëñencecäimpa, ante cedinque ïïmaï pönente ceedäni. Wengonguï ïñömö, Mïna quëwenguïmämo, ante waadete pönö cecä beyenque möna guëa enguincaya ïmönapa, ante ede ëñente ceedäni. 
Tömämïni guiquënë ëñëedäni. Mïnitö adoyömö pönëninque Ao ante ceedäni. Në Ca ca wecä tönö ede adoyömö Ca ca pönente weedäni. Mönö pönencabo ïmompa, ante cedinque godongämë waadete pönëedäni. Wacä caate wecä adinque mïnitö tömengä tönö guëa wete baï pönëedäni. Nämä engö cedämaï ïmïni inte mïnitö weetë ede, Önömonque baï ïnömö ïmompa, ante piyënë cete quëwëedäni. 
Wëne wëne cedäni wemïni incete, Botö weetë wëne wëne cebo wecä tocëï, ante cedämaï ïedäni. Wïwa änäni wemïni inte, Botö weetë wïwa ämo wecä tocëï, ante cedämaï ïedäni. Weetë ede, Tömënäni waa quëwencedänimpa, ante cedinque mïnitö tömënäni ïnänite waa apënedinque godö waa ceedäni. Mänömaï cecemïnimpa, ante Wengonguï mïnitö ïmïnite waa cedinque pönö aa pegacäimpa cemïnii. 
Ede ïïmaï ante Wengonguï beyë ante yewëmongatimpa, “Waocä tömengä nänö quëwenguïmämo ante nanguï ëïnente wedinque, Tëöne waa quëwente tocëï, ante në angä ïñömö tömengä ïñömö wëne wëne tededämaï inte babe wapiticë änämaï inte tëöne quëwente tocecäimpa. 
Tëöne quëwencete ante cedinque tömengä wëne wëne nänö ceïnö ante ëmö cedinque dadi ëmëninque waa ede cequënengä ingampa. Ayë tömengä piyënë cedinque, Mönö tömämö godongämë gänë pönente quëwengëimpa, ante nanguï cequënengä ingampa. 
Mönö Awënë awinca ëmongä inte në nö cedäni gämënö adinque tömënäni ïnänite cöwë aacampa. Ayë, Botö ïmote ebänö ante apënedänii, ante tömengä ëamonca ongonte cöwë ëñengampa. Wëne wëne cedäni ïnänite guiquënë tömengä pïïninque awincaque acampa,” ante yewëmongatimpa cemïnii. 
Mïnitö waa cecete ante ede nanguï ceïnëmïni bamïni adinque ecänö weetë mïnitö ïmïnite wëne wëne cequingää. 
Incete mïnitö nö pönï mïni cedö beyenque caate wemïni ïninque ede mïni waa quëwente toquinque ïmaimpa. Ïninque ïïmaï ante näni yewëmongaïnö baï ceedäni. Tömënäni näni guïñente wepämo beyë ante mïnitö ïñömö ede guïñente wedämaï ïedäni. Ede guïñëñate wedämaï ïedäni. 
Weetë, Teiyë Waëmö Awënë ïnongä ingampa, ante wede pönëninque ede Codito ingante mïmöno entawëedäni. Ayë, Watapë bacëimpa, ante mïnitö quïnante pönëmïnii, ante ëñencete ante wadäni äñönänite mïnitö weetë a ongönämaï inte ïïnonque ante ede do apënemïni incemïnimpa. Codito mönitö Awënë pönö cecä beyenque mönitö, Watapë bacëimpa, ante wede pönëmönipa, ante mänïnonque ante do apënemïni ede ëñencedänimpa. 
Ïïnäni ïñömö ëñencete ante änänipa, ante pönëninque mïnitö, Botö wentamö entawënämaï inceboimpa, ante nämä apente cedinque guïñente wedinque tömënäni ïnänite edemö apënemïni ëñencedänimpa. Mänömaï ceyömïni wadäni guiquënë mïnitö Codito nempo quëwëninque mïni waa cedönö ante pïïninque babe ante todänitawo. Ïninque mïnitö wentamö entawënämaï inte edemö apënemïni adinque tömënäni weetë, Mönitö babe ante tedetamönipa, ante ëñëninque guïñënete wecedänimpa. 
Mïnitö wëne wëne cemïni beyë caate wemïni ïninque önonque ïmaimpa. Weetë, Wengonguï, Caate wecemïnimpa, angä ïninque mïnitö waa pönï mïni cedö beyenque caate wemïni ïninque ede godömenque waa ïmaimpa. 
Mïnitö nö cedämaï ïñömïnite Codito ïñömö mönö në nö cedongä inte mïnitö ïmïnite Wengonguï weca ente poncete ante cedinque wëne wëne mïni cedö beyenque adopoque caate wengacäimpa. Tömengä baö ëñayongante tömengä ingante wënönäni wengä ate Wengonguï Önöwoca angä ate ñäni ömëmonte ede mïingä quëwengampa. 
Ayë adobaï Wengonguï Önöwoca tömengä ingante ente mäocä godinque tömengä në wente gogaïnäni önöwocacoo tee mönete ongoncoo weca gote apënecä ëñengadänimpa. 
Mänïnäni në tee mönete ongönäni ïnänite Nöwee wodi Docä näni änongä doyedë ancaa apënecä incete tömënäni ëñënämaï inte cegadänimpa. Mänïnäni në ëñënämaï cegaïnäni ïñönänite Codito ñöwo tömënäni weca gote apënegacäimpa. Wengonguï ïñömö, Wipo ñënengade pönï impo ince oncö baï mënoncebiimpa, ante Nöwee ingante do angaingä inte, Ïinque mënoncecäimpa, ante ee wänö congacäimpa. Incete mänïnäni ëñënämaï ceyönäni ocho ganca ïnäni mänimpodänique epëno yedopäa wogaa gote quëwengadänimpa. 
Mänïmëno ede wogaa godinque tömënäni näni quëwengaï baï mïnitö adobaï epënë guiidinque quëwëmïnipa. Incete wïï baonque mënongate beyë quëwëmïnipa. Weetë mïnitö, Wengonguï ayongä botö mïmö ñä mënongate entawëmo inte quëwëmopa, ante nämä apente pönëninque epënë guiimïnipa. Ede guiidinque mïni engë gantidö baï Itota Codito ñäni ömëmonte quëwengä beyenque mïnitö adobaï ñäni ömëmonte quëwëmïnipa. 
Tömengä ïñömö do öönedë eite Awënë badinque Wengonguï tömëmengä ïnö ede të contayongante anquedoidi ince në änäni ince në tëï pïñente cedäni ince tömënäni tömänäni ede tömengä nänö änö ante ëñente cedänipa cemïnii. 
﻿Në caate wedingä ïñömö, Botö idewaa wëne wëne cete awedö, ante tömengä wïwa nänö cedïnö ante do wido cecampa. Ïninque mïnitö, Codito ince baonga quëwëninque caate wegacäimpa, ante pönëninque, Botö baonga caate wedinque ëñente badinque botö wëne wëne cedïnö ante wido ceceboimpa, ante piyënë cete tëï ongöedäni. 
Ede në caate wedingä ïñömö, Mönö waocabo baonque ante mönö ceïnëwënö ante botö ïñömö cedämaï inceboimpa, ante pönëninque ede ñimpo cedinque inguipoga tömengä nänö quëwenguinganca Wengonguï nänö änönonque ante ëñente quëwengampa. 
Ëñënämaï ïnäni ceïnente wewente näni änönö ante ëñente mïnitö wëënëñedë adobaï quingämë baï cete quëwengamïnimpa. Ede baonque ante mïni toïnente wewënonque ante do cedinque mïnitö tömënäni näni ceï baï cedinque ede tï nämë bete quidi quidi dowëninque beowëo inte cëowëo inte Ye ye angamïnimpa. Ayë mïnitö tömëmïni badöninca ince adinque, Mönitö wengonguï ingampa, ante ede wente tedewengamïnimpa. Ñöwo ïñömö mïnitö mänömaï cete idewaa cemïni awedö. 
Tömënäni ïñömö baonque ante näni godö toïnëwënö ante cecete ante pogodo gote baï cedinque mïnitö ïmïnite, Ponguënë quëwënänii, ante ancaa änänipa. Mïnitö gomö adinque tömënäni tönö godongämë godämaï ïmïni adinque tömënäni weetë, Quïmë awincaque gomö awëmïnii, ante ede pïinte änewënänipa. 
Incete mönö waocabo mïïmö quëwëmö ince do wente gogaïnäni ince tömämö ïmonte në oo apente anguingä ïñömö ede Wengonguï ïnongä ingampa. Ïninque tömengä, Æbänö cegamïnii, ante angä ëñente wedinque mänömaï cegaïnäni weetë aamö cedämaï inte tömënäni näni cegaïnö ante ede do apënequïnäni ïnänipa. 
Mänömaï beyë do wengaïnäni ïnänite mönö Codito ingantedö ante watapë apënegatimpa. Tömënäni baö ëñate quëwëñönänite waodäni apente äninque pänäni incete Wengonguï weetë, Tömënäni önöwoca ëwocadinque quëwencedänimpa, ante tömengä waa pönï nänö cegaïnö beyenque näni quëwenguïnö ante godö apënecä ëñengadänimpa. 
Ñöwo ïñömö tömancoo ede oo ïinque baquïnö anguënë. Mänömaï impa, ante ëñente wemïni inte mïnitö, Mönö töingä pönente Wengonguï ingante apënecëimpa, ante cedinque nämä wee aadinque ocai encate pönëedäni. 
Wëne wëne cemö incete waadete pönëmö ïninque mönö waadete cedö beyenque wadäni piyënë cete pïïnämaï ïnänipa. Mänömaï impa, ante pönëninque mïnitö në wede pönëmïni ïnömïni inte cöwë waadete pönente ceedäni. 
Ede wadäni ïnänite, Pöedäni, äninque wacä ingä wacä ingä pede godöninque ede, Tömëmo quï impa, ante wedämaï ïedäni. 
Wengonguï, Botö pönö waadete cebo ate mïnitö ado botö waadete cedönö ante ente ëwocadinque godö waadete ceedäni, ante adocanque ingante wadö wacä ingante wadö pönö waadete cecä ente ëwocamïnipa. Ïninque mïnitö tömämïni mïni ente ëwocaganca cedinque mïni pönencabo beyë godongämë waa cequënëmïni ïmïnipa. 
Wengonguï pönö cecä ëninque ecänö nänö apënequinganca ëwocacä tömengä Wengonguï nänö apënedonque ante apënequënengä ingampa. Æcänö wadäni beyë ante nänö në cequinganca ëwocacä tömengä Wengonguï nänö tëï pïñënonque entawëninque waa cequënengä ingampa. Mänömaï cedinque mïnitö waa cemïni adinque mönö tömämö Itota Codito ëmöwo apënedinque Wengonguï ingante, Bitö waëmö pönï ïnömi inte waa cebipa, ante apënecëimpa. Tömengä ïñömö në tëï ëmönongä inte ñäö ëmöninque në nanguï cedongä ingampa, ante mönö pedenguipoga quëwëmö ince ïincayë ponte mïinguipoga quëwëmö ince cöwë watapë pönï apënecëimpa. Mänömaï baquïnö anguënë, ante botö, Amëë, ämopa. 
Botö në waademïni ëñëedäni. Mïnitö ñöwo ince gonga gonte caate baï wemïni incete, Quïëmë beyë mänömaï caate weboï, ante guïñente wedämaï ïedäni. Ede wïï önonque caate wemïnipa. 
Weetë, Codito nänö caate wegaïnonque godongämë ñöwo caate wemönipa, ante pönëninque watapë toedäni. Mänömaï caate wedinque tomïni ïninque Codito ñäö apäite baï nänö pöñedë godömenque gomonga watapë toquïmïni ïmaïmïnipa. 
Mïnitö ïmïnite wadäni pïinte äninque, Codito ëmöwo önonquedö waa adinque wecantedö abi, ante badete todäni ïninque Wengonguï weetë, Watapë quëwencemïnimpa, ante pönongä ëninque mïnitö tömengä Önöwoca në ñäö ëmönongä ingante ëwocamïni beyë toquënëmïni ïmïnipa. 
Wacä ingante në godö wënongä ingante do pänäni wecampa. Wacä quï në awëmö engä ingante në wëne wëne cecä ingante adobaï pänäni wecampa. Adocanque në cequënengä inte änämaï ïñongante wacä ïñontobë godö önonque cecä ate në önonque cecä ingante pänäni wecampa. Mïnitö weetë nämä wee aadinque tömënäni näni cedö baï cedämaï ïmïni ïninque caate wemïni incete edö cete mïni wïwa cedö beyë pänäni caate wequënëmïnii. Ede de anguënë. 
Weetë wadäni mïnitö ïmïnite, Wee, Codito ëmïñëmi ïmipëë, ante pïinte cedäni caate wemïni incete mïnitö guingo imonte wedämaï ïedäni. Weetë ede Wengonguï ingante apënedinque ede, Bitö ñäö ëmömi inte pönö pemonte baï cebi ëninque mönitö Codito ëmöwo ëmonte baï adobaï ëmömönipa, ante waa apëneedäni. 
Ede ïïmaï impa. Wengonguï tönö mönö godongämë owocabo ïñömonte tömengä oo apente ancecäimpa. Ïninque mönö ïmonte täno apente angä ïninque tömengä wadäni ïnänite guiquënë ebänö cequingää. Tömengä ingantedö ante watapë apënedäni ate në ëñente cedämaï ïnäni ïnänite apente äninque Wengonguï quingämë baï nanguï pangä wequïnänii. 
Ayë Wengonguï beyë näni yewëmongaïnö baï impa. Në nö cecä wodo wenguënengä ïñongante Wengonguï tingë engä beyenque quëwëñongä Wengonguï ingante ëñënämaï ingä guiquënë tömengä edö cete quëwenguingää. Në wëne wëne cecä adobaï ede edö cete quëwenguingää. 
Mïnitö ïñömö Wengonguï nänö änïnö beyenque caate wemïnitawo. Ïninque mänömaï beyenque mïnitö, Mönö ïmonte në badongaingä cöwë pönëninque edemö aaquingä ingampa, ante pönëninque nämä mïnitö önöwoca tömengä nempo godöninque piyënë cete godömenque waa cequënëmïni ïmïnipa. 
﻿Mïni pönencabo ïñömïnite pancamïniya në aamïni Picëmïni mönö ämïni ïmïnipa. Botö ïñömö adobaï në aabo Picëmo ïnömo inte, Mönö në Picencabo, ante mïnitö ïmïnite edemö apënedinque ämopa. Codito caate wecä në agaïmo inte botö ede waadete ämopa. Ayë Codito ñäö baï nänö ëmönö edonque pönï nänö odömonguïnö ante botö tömengä tönö ñäö baï entawëmo ïnömo inte ede, Ëñencemïnimpa, ante nanguï ämopa. 
Codito ingante në pönënäni ïñömö mïnitö nempo cënïnäni baï ongöñönänite mïnitö tömënäni ïnänite në aamïni ïmïnipa. Wengonguï, Në pönënäni ïnänite aacemïnimpa, angä ëñëninque mïnitö weetë Baa ämöni ïninque Wengonguï pangä wece we, ante guïñente wemïnitawo. Ïñempa wïï guïñente beyenque aacemïnimpa. Weetë Wengonguï, Mïnitö do Ao ante aacemïnimpa, ante tömengä nänö änönonque ante ede ëñente cete ede tömënäni ïnänite edemö aaedäni. Ayë ede godonte ëinta ante ëïnente wemïnitawo. Ïñempa wïï encete ante wedinque mïnitö ede, Në pönënäni beyenque nanguï ceïnente wedinque ceceboimpa, ante piyënë cete aaedäni. 
Waodäni në cënïnäni baï mïnitö nempo ongöñönänite mïnitö weetë ïmeca awënëidi näni pïinte ämaï wïï adobaï pïinte äedäni. Weetë ede, Mönö waa cete quëwëmö adinque tömënäni mönö baï adobaï waa cete quëwencedänimpa, ante cedinque ede waa ceedäni. 
Mänömaï cemïni ïninque mönö në Aadongä Ñënengä pönï ïnongä ïñömö ïincayë ponte a ongöninque poganta ñäö ëmonta cöwë wodämaï inta pede pönonte baï cedinque mïnitö ïmïnite, Mïnitö në aamïni inte botö ñäö ëmonte ongöñömö ponte quëwencemïnimpa, ancecäimpa. 
Tece ëmëwo peïmïni guiquënë ëñëedäni. Godömenque picënäni näni änïnö ëñëninque ede Ao ante ceedäni. Ayë gänë entawente pönëninque, Önömönique baï mönitö ïmönipa, ante pönëninque wacä nänö änïnö ante ëñëninque Ao ante ceedäni. Ede ïïmaï ante yewëmonte ongompa. “Nämanque ante, Mönitö gomonga waa cemöni ïmönipa, ante në pönënäni ïnänite ede Wengonguï Baa angampa. Weetë ede, Mönitö önömönique baï ïmönipa, ante në änäni ïnänite tömengä pönö waadete cecampa.” 
Ante yewëmongatimpa cemïnii. Ïincayë ate eyepë pönï bayonte Wengonguï ince mönitö ïmönite engö cecä ongoncemönimpa, ante cedinque mïnitö ñöwo ïñömö në tëï pïñengä önönempo ongöninque nämä engö cedämaï ïedäni. 
Codito mönö ïmonte waadete pönente cecampa, ante ëñente wedinque mïnitö guïñente mïni wedö ante tömengäa wo cemïni mongengä ate mïnitö guïñënämaï ïninque weetë guëmancemïnimpa. 
Nämä ince ede wee aaedäni. Wëneidi awënë ïñömö ede mëñebo në pïinte angä baï ïnongä inte, Æcänö ingante ecate cenguïmoo, ante në pïinte cedongä inte awëmö diqui diqui mingampa cemïnii. Ee aedäni. 
Mïnitö caate wemïni incete, Mönö tönïñadäni inguipoga tömäme quëwëninque adobaï ede caate wedänipa, ante do ëñëmïni inte Codito ingante wede pönëninque adiyë në gongëninque wëne awënë ingante cöwë Baa äedäni. 
Mänömaï cedinque wante ïñö caate wemïni ate Wengonguï në waadete pönö cedongä inte mïnitö ïmïnite pönö cecä ate ede gance bacemïnimpa. Ayë godömenque pönö cedinque tömengä mïnitö ïmïnite pönö tëï gönongä ate mïnitö tëï pïñente entawëninque wentedämaï inte ede cöwë tëï ongoncemïnimpa. Tömengä adocä ïñömö ñäö baï cöwë ëmönongä inte mïnitö ïmïnite aa pedinque, Mïnitö Codito nempo në quëwënömïni inte botö ñäö ëmonte ongöñömö pö guiite quëwëedäni, angacäimpa. 
Tömengä ïñömö cöwë tëï ëmöninque në nanguï cedongä ingampa, ante mönö pedenguipoga quëwëmö ince ïincayë ponte mïinguipoga quëwëmö ince cöwë watapë pönï apënecëimpa. Mänömaï baquïnö anguënë, ante botö, Amëë, ämopa. 
Botö tönïñacä baï ïnongä inte Tidibänö ïñömö cöwë pönëninque edemö cecä ingampa, ante adinque botö tömengä tönö godongämë cedinque, Mïnitö acemïnimpa, ante cadota ante ocanta yewëmömopa. Ïï cadota adinque mïnitö gance pönëninque nanguï cecemïnimpa, ante cedinque botö Pegodobo ïñömö, Wengonguï näwangä mänömaï pönö waadete cecampa, ante yewëmömopa cemïnii. Tömengä nänö waadete cedonque ante entawëninque ede mïnitö adiyë tëï gongente ongöedäni, ämopa. 
Mïnitö ïmïnite apente ëninque Codito ïñömö Babidönia ïñömö tömengä ingante näni godongämë pönencabo ïnänite adobaï apente engacäimpa. Tömënäni ïñömö mïnitö ïmïnite, Waa quëwencemïnimpa, ante apënedänipa. Botö wengä baï ïnongä inte Mäadoco adobaï, Waa quëwencemïnimpa, angampa. 
Mïni pönencabo adobaï godongämë waadete pönëninque, Wengonguï bitö ïmite waa cececäimpa, ante wacä ingä wacä ingä apëneedäni. Codito nempo quëwëmïni inte tömämïni gänë pönente quëwencemïnimpa, ante botö Pegodobo ïmo yewëmömopa.
﻿Botö Timönö Pegodo ïnömo inte Itota Codito ingante në cedömö ïñömote tömengä botö ïmote da godongä godinque botö tömengä beyë në apënebo bagaboimpa. Mönö Wengonguï ïnongä inte Itota Codito ïñömö mönö ïmonte, Quëwencemïnimpa, ante në Ængaingä ingampa. Tömengä ïñömö mönitö ïmönite pönö cedinque, Mïni wede pönënö ante waa pönï entawencemïnimpa, ante pönongä ënïmöni inte entawëmönipa. Ayë adobaï tömengä në nö pönï cedongä inte mïnitö ïmïnite pönongä ëninque mïnitö mönitö entawënö baï ado mïni wede pönënö ante ede waa pönï entawëmïnipa. Ïninque mïnitö ïmïnite botö, Acemïnimpa, ante yewëmömopa. 
Mïnitö Wengonguï ingante pönëninque Itota Codito mönö Awënë ingante adobaï pönëninque tömëna ïnate ede ate baï pönencemïnimpa, ämopa. Ayë tömëna godömenque pönö ceda ate mïnitö tömëna näna gänë pönënö ante ede eyepë pönï entawencemïnimpa, ante botö yewëmömopa. 
Itota Codito ïñömö, Në waa cebo inte botö ñäö ëmömo ïñömote pöedäni, ante mönö ïmonte do aa pecä pömompa. Mänömaï Itota Codito weca pöñömonte tömengä Wengonguï nänö tëï pïñëmämo entawënongä inte, Quëwëedäni, äninque eyepë pönö cecä ente quëwëninque mönö tömengä awinca ate baï pönëninque tömengä nänö waa cedö baï ede adobaï mönö waa cemö bamompa. 
Tömengä në waa cedongä inte ede ñäö baï ëmöninque, Botö godömenque nanguï cedinque waa pönï ede pönö ceceboimpa, ante ede weetë weetë angacäimpa. Ïninque mïnitö ïñömö tömengä nänö angäïnö ante wede pönëñömïnite Wengonguï tömengä nänö entawënö pönongä ëninque mïnitö Wengonguï nänö entawënö baï adobaï entawencemïnimpa. Ayë mänïne ante wede pönëninque mïnitö inguipoga quëwëninque wëne wëne mönö ceïnente wegaïnö ante, Ñömente bace we, ante wedinque Baa ante ede aamö cecemïnimpa. 
Codito mänömaï pönö cecä beyë mïnitö wede pönëmïni inte në waa cemïni bacete ante cöwë ede pe pagente ceedäni. Ayë weë në waa cemïni badinque Æbänö cete nö cequïï, ante ëñëmïni bacete ante nanguï ceedäni. 
Ayë weë mänömaïnö ante mïnitö në ëñëmïni badinque godömenque nanguï cedinque nämä wee aamïni bacete ante ceedäni. Ayë weë nämä wee aamïni badinque weetë në wentedämaï inte ee cemïni bacete ante ceedäni. Ayë weë në wentedämaï inte ee cemïni badinque mïnitö weetë Wengonguï nänö ante entawënö baï entawëninque tömengä nänö cedö cete quëwencete ante ceedäni. 
Ayë weë Wengonguï nänö cedö baï cete quëwëmïni badinque mïnitö ayë, Mönö caipë, ante godongämë mïni waa cecabo bacete ante ceedäni. Ayë weë mïni godongämë waa cecabo bamïni inte mïnitö ayë waodäni tömänäni ïnänite waadete pönëninque godö waa cemïni bacete ante ceedäni. 
Mänömaï wede pönëninque tëï ongöninque waadete pönëninque Wengonguï nänö cedö ante godömenque godömenque entawente cemïni ïninque mïnitö mönö Awënë Itota Codito ingante ate baï në pönëmïni inte ede tömengä beyë mïni cequënënö ante oda cete wedämaï ïmaïmïnipa. Weetë ede awë nanguï inca baï mïnitö adobaï mïni cequënënö ante do cecemïnimpa. 
Weetë mänïnö tömänö ante entawënämaï ingä guiquënë tömengä möwoyata baï ëmönongä inte inguipogaque waa adinque öönedë ïñömö gobe ï edö cete aquingää. Tömengä nänö wëne wëne cegaïnö ñä do mënongate impa, ante pönënämaï inte önonque quëwengampa. 
Ïñänäni ëñëedäni. Wengonguï mïnitö ïmïnite do apente ëninque aa pegacäimpa cemïnii. Mïnitö, Wengonguï nänö änönonque ante ëñente entawëninque mönö cöwë tëï gongente ongongëimpa, ante nanguï ceedäni. Ede mänömaïnonque ante cemïni inte mïnitö oda cedämaï inte tëï ongoncemïnimpa. 
Ayë ïincayë ate näñe wëmïni ate mönö Awënë Odeye Itota Codito ïñömö mïnitö ïmïnite ëentodongä goyömïnite tömengä, Pö guiidäni, ante watapë ëmëwo manguicä guiite cöwë quëwencemïnimpa. 
Mïnitö mänïnö ante do ëñëninque mïni nö pönï ëñënö ante edemö entawente tëï ongömïni incete botö, Godömenque cöwë pönencemïnimpa, ante cedinque adodö adodö ante apënebo ëñencemïnimpa. 
Ede botö, Mïnitö oda cedämaï inte cöwë pönencemïnimpa, ante cedinque botö baonga botö quëwenganca weetë weetë apënedinque nö cete apënebopa, ante pönëmopa. 
Ede mönö Awënë Itota Codito botö ïmote edonque apënedinque, Bitö oo pönï wëninque botö weca ëë poncebiimpa, angacäimpa. 
Angä ëñengaïmo inte botö, Ñöwo botö yewëmönïnö ante adinque entawëmïni inte mïnitö ïñömö botö gobo ate cöwë pönencemïnimpa, ante cedinque ñöwo ince tëï pïñëninque nanguï ceceboimpa. 
Mönö Awënë Itota Codito ïñömö tëï pïñengä ingä inte oo poncecäimpa, ante mïnitö ïmïnite apënedinque mönitö dice wadäni näni mä apënewënö ante apënetamöniyaa. Weetë ede, Tömengä në Awënë ïnongä inte mönö Teiyë Awënë nänö ëmönö ince ëmongampa, ante në agaïmöni inte mönitö, Näwangä agamönimpa, ante apënemöni ëñëmïnitapa. 
Ede Awënë nänö ñäö apäite baï ongöñömö ongonte apënedinque Mempo Wengonguï ince, “Ïingä botö Wengä ïnongä inte botö në waadecä ingampa. Tömengä ingante adinque botö waa tobopa,” ante apënegacäimpa. Ayë Itota ingante waa adinque tömengä në ñäö ëmongä ingante odömongä agamönipa. 
Änanquidi tömengä teiyë waëmö ëmonte nänö ongöñömö godongämë ongöninque mönitö mänïnö ante Wengonguï öönedë tedecä ëñentamönipa. 
Wengonguï beyë në apënegaïnäni näni yewëmongaïnö baï mönitö adobaï edonque agaïmöni inte, Näwangä ïñonte yewëmongadänimpa, ante apënemöni ëñenguënëmïni ïmïnipa. Mänïnö näni angaïnö wëmö ïñömö ñäö apäite tica ënente baï ï apa quëwëmïnii. Oque pönente ïñonte, Wadaamö ëengëimpa, ante wänö cönäni baï mïnitö adobaï mïni ñäö entawenguinque ante Itota Codito nänö ponguïöne ante ede wänö cöninque wede pönëmïni ïninque waa ïmaimpa. 
Ïñänäni ëñëedäni. Dodäni Wengonguï beyë në apënegaïnäni ince, Wengonguï ebänö ante apënecä ëñente yewëmonguïmoo, ante pönëninque dice mä pönëninque adodeque ince yewëmongadäniyaa. 
Wïï nämanque pönëninque yewëmongadänimpa. Weetë Wengonguï Teiyë Waëmö Önöwoca nempo quëwëñönänite tömengä pönö apënecä ëñëninque Wengonguï nänö apënedonque ante apënegadänimpa, ante ämo ëñëmaïmïnipa. 
﻿Doyedë pancadäniya, Wengonguï beyë apënebopa, äninque babe apënegadänimpa. Ñöwo ïñömö wadäni adobaï awëmö cedinque, Mïni cabo oda cete ëwente wecemïnimpa, ante cedinque babe ante odömonte apënequïnäni mïnitö weca do ongönänipa. Mönö Teiyë Awënë ince tömënäni ïnänite encete ante nämä wepë në godongaingä ïñongante tömënäni weetë näni quingë ömëe ëwenguinque ede Baa änänipa cemïnii. 
Pancamïniya nanguï ïmïni ince mïni guïñente wequinque tömënäni näni wentamö mongente goquïnö ince tee empote goquïmïni ïmïnipa, ante awedö. Mänïnö godinque mönö nöingä ëñënönö ante pïinte ceyömïni wadäni adobaï mänïï taadö nöïnö ïñonte godö babe äninque wëne wëne änäni baquïnänimpa, ante awedö. 
Në babe odömonte apënedäni ïñömö mïnitö mäincoo ante ö ëïnëwente wewënäni inte nämäneque näni pönëwënö ante tededäni ëñëninque mïnitö do oda ceyömïnite tömënäni weetë ö ëmaïnänipa, ante awedö. Mönö në pangä önoncadopo do ongongaïnäni ïnänipa. Mönö në pangä ïñömö, Oo näni ëwenguinque mänömaï cedänipa, ante apente ancete ante pïïninque ede möwo mönämaï mïingä inte a ongongampa. 
Anquedoidi ince ëñënämaï cedäni ate Wengonguï ata cepodämaï ingacäimpa. Weetë, Tömënäni näni apente tente wequinganca ontatodë wëmö më mämonte baï ïñömö guii tee mönete ongoncedänimpa, ante cedinque tömengä angä ëñente tömënäni näni owogaïñömö tadömengadë pönï dobe go guiigadänimpa. 
Ayë doyedë tömengä nänö në badongaïnäni inguipoga quëwëñönänite Wengonguï tömënäni ïnänite ata cepodämaï inte angä ate në ëñënämaï ïnäni ïñömö ede epempo bete wengadänimpa. Weetë Nöwee wodi Docä näni änongä guiquënë, Mönö nö cete quëwengëimpa, ante në apënegaingä ïñongante Wengonguï tömengä tönö tiete ganca ïnäni mänimpodänique ïnänite wee aacä quëwengadänimpa. 
Ayë, Todömä tönö Gömoda ïñömö quëwënäni ïnänite, Mïni apente wido cequinque, ante tömënäni quëwëñömö iya täninque wido cecä gönaiboque bate contagatimpa. Mänömaï cedinque Wengonguï, Botö ïmote ëñënämaï ïmïni mïni adobaï tente wequinque cemïnipa, ante wadäni ïnänite odömoncete ante cegacäimpa. 
Ayë ëñënämaï inte cedäni baonque towente quëwënäni adinque Dooto wodi ïñömö në nö cegaingä inte, Wentamö pönï mongente quëwënäni awedö, ante wedongä inte adoyömö quëwëñongante Wengonguï tömengä ingante töö ëmente ö engä beyenque quëwengacäimpa. 
Tömengä waa cequinque nö entawënongä inte tömënäni weca quëwente ayongä ïïmö ïñö ïïmö ïñö ëñënämaï cedäni adinque tömengä, Ancaa ate awedö, Ancaa ëñente awedö, ante wewëñongante Wengonguï tömengä ingante do ö engä beyenque quëwengacäimpa. 
Mänömaï cedinque Wengonguï, Botö mïñë në pönäni caate wedäni adinque botö do ëñente cedinque ëmo ate quëwënänipa. Weetë wïwa cedäni ïnänite botö apente anguïöne ganca mö ongonte baï mäninque ñöwo ince weetë weetë pämo wedänipa, ante Wengonguï cecampa. Ïninque, Nö ëñente Wengonguï cecampa, ante mönö edonque ëñengëimpa. 
Mänïï babe ante në odömonte apënewënäni ïñömö tömënäni baonque ante towëïnente näni entawëmämo ante në cedäni ïnönäni inte ede awënëidi ïnänite, Wïï ëñëïnë wedö, ante pïïnänipa. Mänömaïnö ante në pïinte änäni ïnänite godömenque pancete ante Wengonguï mö ongonte baï mangampa. Tömënäni ïñömö nämä engö cedinque guïñënedämaï inte ede në ñäö entawente tëï ëmönäni ïnänite godö wëne wëne apënedinque ede babe ante tedewënänipa. 
Ïñempa anquedoidi tëï pïñënäni inte godömenque ñënënäni ïnönäni ince Wengonguï ayongante guïñënete wedinque në ñäö entawente tëï ëmönäni ïnänite pïinte apente änämaï ïnänipa. 
Në babe ante odömönäni guiquënë tömënäni näni në adämaï ïnö ante mä pönëninque wëne wëne apënedinque babe ante tedewënänipa. Babeidi ömewocadäni inte näni togente ecate ëwenguinque önonque pönï cegönäni baï në babe odömönäni ïñömö ede adobaï ëñënämaï ïnäni inte tömënäni näni wenguinque babe cedinque quingämë baï quëwënänipa. 
Tömënäni wadäni ïnänite godö wïwa cedäni ïninque ïïnäni weetë näëmë godö cedäni wecedänimpa. Tömënäni ïñömö, Itedë ince mönö baonque pönente towengëimpa, ante cedänipa. Mïnitö waadete pönëninque godongämë cëñömïni tömënäni adoyömö pöninque cëowëo incedö beowëo incedö inte ceyönäni wentamö näni mongënö beyenque mïni cabo weetë baate baï ëñamïni badinque wentamö të encaa të encaa ëmonte bamïni awedö. 
Wacä onquiyengä awinca adinque cöwë godö towëïnente wedäni inte tömënäni ïñömö ñimpo cedämaï cöwë wïwa ceïnente wedänipa. Wacä aquïï pïñënämaï ingä adinque tömënäni, Mönitö tönö godongämë ponte wëne wëne cececäimpa, ante cedinque godö waa cete baï babe cedänipa. Botö quï botö quï, ante në ëïnente wedäni ïñönänite Wengonguï ïñömö, Tömënäni näni wëwocaincabo ïnänipa, ante pïinte angampa. 
Taadö töïnö oda cedinque ede docä Beodo wodi wengä Badäö wodi mïñë tömënäni tee empote godänipa. Tömengä Badäö ïñömö, Nö cedämaï ïmo incete botö mäincooque ente tobote, ante baï cegacäimpa. 
Tömengä Wengonguï beyë në apënecä ince ocai ömecacä baï inte wapiticë ëñënämaï ceyongante babetadecä ïningä ince bodo ince ïñontobë wao baï tededinque Badäö ingante wee angacäimpa. 
Mänïï ñöwodäni në babe odömönäni ïñömö epë taquënëñömö epë de ä baï ede önönänique inte odömönänipa. Boguïmancoo wïni cai mongente önonque ente poncoo baï tömënäni adobaï ïnäni inte önonque cedänipa. Mänömaï cedäni beyë Wengonguï, Tömënäni näni ongonte wequïñömö, ante më mämonte baï ïñömö badongacäimpa. 
Ede tömënäni ogë tededinque, Botö godömenque waa pönï cebo aedäni, ante önonquedö ante tedewënänipa. Wadäni wapiticë cete quëwënäni nempo adocanque wodo aamö ceyongante mänïnäni në babe odömönäni ïñömö, Bitö mönitö mïñë weetë pöninque baonque bitö ceïnëwënö ante guïñëñadämaï inte cete tocebiimpa, ante waa cete baï godö babe cedänipa. 
Mïni edemö aamö cete mönedämaï quëwenguinque mönitö mïñë pöedäni, ante babe änewënänipa. Incete në babe odömönäni ince tömënäni näni wïwa cedonque beyenque cete quëwënäni beyenque näëmë ñä ceyente baï inte wedänipa. Ede quïëmenque ante waocä ëñente cecää tömengä mänïnö nänö ëñente cedö beyenque në cete quëwënongä inte näëmë ñäö ceyente baï inte wecampa. 
Inguipoga ñömenguënëmämo beyë tee mönete baï quëwënïnäni inte tömënäni mönö Awënë Itota Codito mönö ïmonte në Ængaingä ingante do ate baï pönëninque ede abe tawënäni ïnänitapa. Mänömaï abe tawente godïnäni inte tömënäni inguipoga ante näni ceïnente wepämo beyenque weetë adodö go goyo cete egodawate të weentodonte baï wedäni ïninque tömënäni godömenque näni wëne wëne wewenguinque ïmaimpa. 
Nöïnö taadö do adïnäni inte tömënäni näni godömenque wewenguinque ëmö cete godänipa. Wengonguï teiyë waëmö nänö wee angaïnö ante odömönäni näni do ëñënïnö ante Baa ante wade godäni ïñömö godömenque wëne wëne näni wequinque impa. Ïninque mänïnö taadö ante tömënäni cöwë adämaï ïnäni inte baï tömënäni beyë godömenque waa incedönimpa. 
Tömënäni nöïnö taadö ëmö cete godïnäni näni cedö baï ante ïïmaïnö ante näwangä ante badete todänipa. “Guinta awë wëningä adodö cengampa. Odë wengänä ïñömö epë pantate ate onguipoipë wëango wëango nangampa.” 
﻿Botö në waadedömïni ëñëedäni. Mïnitö möwo mönämaï inte nöingä ante pönencemïnimpa, ante botö, Mänömaï impa, ante mentaa yewëmöninque adodö adodö ante yewëmömo aedäni. 
Teiyë waëmö entawënäni Wengonguï beyë ante apënedinque näni yewëmongaïnö ante në adïmïni inte mïnitö weetë pönencemïnimpa, ante cebopa. Mönö Awënë mönö ïmonte në Ængaingä inte adobaï ante wee angacäimpa. Tömengä nänö da godongaïmöni ïñömö tömengä nänö wee angaïnö ante apënemöni ëñëmïni inte mïnitö weetë adodö ante pönencemïnimpa, ante cedinque yewëmömopa. 
Ïïmaï ante täno apënebo ëñencemïnimpa. Mönö waocabo inguipoga mönö quëwëmämo wodo ïinque bayonte në badete todäni cöwë poncedänimpa. Pöninque tömënäni badete todinque nämä näni wëne wëne ceïnënö ante ede do cequïnäni ïnänipa. 
Tömënäni ïïmaï ante badete tocedänimpa. “Codito nänö ponguinque impa, ante wedänitedö abi. Ïñempa Wengonguï nänö badongäñedë inguipo nänö cegaï baï mëmëidi wodi wente godäni ate ñöwo ganca adobaï inte ce apa guïñëwëmïnii,” ante badete toquïnäni inte poncedänimpa. Apënebo ëñëedäni. 
Wengonguï ïñempa adodeque angä beyenque öönedë owocoo ede do bagatimpa. Adodeque angä beyenque onguipo epë tecepëno ode yate ongöñonte tömengä epë tönö badongä ongompa. Mänömaï impa, ante edonque ï incete tömënäni, Mönö Baa angëimpa, ante beyenque adämaï inte baï pönënämaï ïnänipa. 
Ado epë inguipoga më ä beyenque Nöwee wodi quëwengäñedë mäninguipo nänö ingaï de badinque waguipo baï bagatimpa, ante ede ñöwodäni ïñömö adobaï pönënämaï ïnänipa. 
Ayë adobaï Wengonguï adodeque angä beyenque öönedë owocoo tönö ïinguipo ñöwo mïni cegonguipo ede iya tanguinque ongompa. Tömengä, Botö ïmote në Baa änäni ïnänite botö apente pante wido cequïöne ganca mänïï ööne tönö ïinguipo ongompa, angampa. 
Botö në waademïni ede ëñëedäni. Mönö Awënë ayongante adoöneque ince ede, Mïido ganca wadepo baï impa, ante acampa. Mïido ganca wadepo ïñonte mönö Awënë ayongante, Adoöneque baï impa, ante acampa. Mänömaïnö ante adodeque ince mïnitö cöwë ëñente pönëedäni, ämopa. 
Mönö Awënë, Cöwë pönö cebo encemïnimpa, ante nänö angaïnö ante pancadäniya, Æiquedö mönö Awënë cequingää, ante wedänipa. Mönö Awënë ïñempa wïï wenteye ingampa. Weetë, Adocanque wënämaï incecäimpa. Weetë tömänäni, Idewaa wëne wëne cete awedö, ante botö gämënö poncedänimpa, ante cedinque tömengä mänïnö beyenque ee cedämaï ingampa. Ïninque tömengä, Mïnitö weetë botö gämënö eiquedö ponguïmïnii, ante wänö cöninque ede ee pönämaï ingampa. 
Incete në awëmö ö engä ïñontobë nänö pömaï mönö Awënë nänö ponce ceöne ïñömö adobaï ïñontobë ponguïnö anguënë. Nanguï tei tei tëninque öönedë owocoo ince ïñontobë de goquïnö anguënë. Gonga näni angä nanguï pönï beco ïninque ede Wengonguï nänö badongaincoo tömancoo ede aca podinque ede ëwente bacëimpa. Inguipoga tömäo ongoncoo de ba ïninque inguipo önömeca pönï baquïnö anguënë. 
Tömancoo ede mänömaï ëwenguincooque impa, ante adinque ede mïnitö ïñömö, Æbänö quëwenguïï, ante pönëmïni. Wengonguï nänö cedö baï cöwë cedinque teiyë waëmö quëwenguënëmö ïmompa. 
Wengonguï nänö ponguïöne ïñömö ede eyedënö ponguïï, ante wänö cöninque, Quingë pönï pongëimpa, ante mönö nanguï cecëimpa. Mänïöne ïñonte ede ööne ince gonga becote ëwente bayonte Wengonguï nänö badongaincoo ince nanguï ocoi äninque tömancoo aca podinque ëwente baquïnö anguënë. 
Picëöne tönö pedenguipo ömëe ëwëninque Wengonguï weetë, Botö mïïöneque tönö mïinguipoque pönö badonceboimpa, ante nänö angaïnö baï do badoncecäimpa. Ïninque mönö ïñömö, Mïïöne tönö mïinguipo ïñömö mönö nö pönï cete quëwengëimpa, ante nanguï aïnente wemompa. 
Botö në waadedömïni ëñëedäni. Mänömaï bacëimpa, ante në aïnente wemïni inte mïnitö ïñömö ede, Mönö mänïñedë wentamö entawënämaï ïmö adinque Wengonguï pïïnämaï incecäimpa, ante nanguï cedinque ede nämä wee aaedäni. Ayë tömengä, Botö ayömo waëmö ëwocamïni ïninque ede mönö godongämë piyënë cete quëwengëimpa, ante pönö cececäimpa, ante ede nanguï ceedäni. 
Mönö quëwenguinque ante mönö Awënë ede ee ongonte pönämaï ingampa, ante pönëedäni. Wengonguï pönö cecä ate ocai në encacä bate pönëninque mönö tönïñacä Pabodo mönö në waadecä inte adobaïnö ante mïnitö ïmïnite ede, Acemïnimpa, ante yewëmongantapa. 
Wengonguï mönö quëwenguinque ante ee pönämaï ingampa, ante cadota ante yewëmöninque Pabodo adobaïnö ante ede cöwë yewëmongampa. Tömengä nänö yewëmöninta pancataa wïï edonque ï adinque në ëñënämaï ïnäni tönö aquïï pïñënämaï ïnäni ïñömö ede oda cedinque wapiticë odömönänipa. Tömënäni ede Wengonguï angä ëñente näni yewëmongainta tömantaa adobaï adinque tömënäni näni ëmëwo ëwenguinque ede wapiticë odömönänipa. 
Botö në waademïni ëñëedäni. Mänömaï impa, ante do ëñëmïni ïñömïnite Wengonguï nänö wee angaïnö ante ëñënämaï cedäni ïnäni guiquënë mïnitö ïmïnite töö ëmente wapiticë ente goce cedäni ate wedinque mïnitö weetë tömënäni mïñë godämaï ïedäni. Weetë ede Teiyë Awënë nempo quëwëmïni inte, Tei goweënämaï inceboimpa, ante nämä wee aaedäni. 
Mönö Teiyë Awënë Itota Codito engä beyenque mönö quëwëmompa. Ïninque tömengä waadete pönö cecä ate mïnitö tömengä ingante ate baï pönëninque wadäni ïnänite godömenque waadete godö cemïni baedäni. Tömengä ïñömö ede ñöwopämo ïñonte wapämo mïïmämo ïñonte ede cöwë tëï ëmongä ïnongä inte ñäö apäite baï ëmongampa, ante adinque mönö ñimpo cedämaï inte tömengä ingante cöwë waa acëimpa. Mänömaï baquïnö anguënë, ante botö, Amëë, ämopa.
﻿Æcänö wëënëñedë Wengonguï nänö badongaïñedë do ingacäimpa, ante mänïnö ante apënemönipa. Wengonguï nänö Angaïnö ante në ëmongaingä ïñömö Itota adocä, Mïni quëwenguïnö ante në pönongä ingacäimpa. Mönitö ïñömö mäningä apënecä ëñëninque tömengä ingante awinca inte në adïmöni ïmönipa. Adocä ingante cöwä adinque mönitö tömengä ingante në gampodïmöni ïmönipa. Ïninque möni në ëñëningä ingante ante, awinca inte möni në adingä ingante ante, möni në cöwä adingä ingante ante, möni në gampodingä ingantedö ante apënemönipa. 
Ede Itota në quëwengaingä ïñömö edonque pönï a ongongacäimpa. Mönitö tömengä ingante në adïmöni ïmönipa. Mäningä ingante ante, Näwangä quëwengaingä ingampa, ante apënemöni ïmönipa. Ayë mönö Mempo Wengonguï tönö guëa cöwë quëwengaingä ïñömö tömengä mönö weca ponte a ongongä atamönipa. Ïninque mïnitö ïmïnite mäningä ingante ante apënemöni ëñencemïnimpa. 
Ayë mönö Mempo Wengonguï tönö tömengä Wengä onguïñengä Itota Codito tönö mönitö godongämë cemöni ïmönipa. Ïninque, Mïnitö adobaï mönitö tönö godongämë cecemïnimpa, ante cedinque mönitö möni në adingä ingante ante, möni në ëñëningä ingante ante mïnitö ïmïnite apënemöni ëñencemïnimpa. 
Mönö eyepë watapë toquinque ante mänïnö ante mïnitö ïmïnite yewëmömönipa. 
Tömengä nänö angaïnö möni ëñënïnö ebänö ï, ante mönitö ïïmaï ante mïnitö ïmïnite apënemöni ëñencemïnimpa. Wengonguï ñäö apäite baï ïnongä ingampa. Ïninque tömengä wentamö nänö entawënö ede de ampa. 
Wentamö ïñömö në cegömö ïninque mönö, Tömengä tönö godongämë cemönipa, ante ämö ïninque mönö ede në babe ämö ïmaïmompa töö. Ayë mänömaï cemö ïninque mönö, Quïnö nöingä impa, ante cedämaï ïmaïmompa. 
Wengonguï ñäö apäiyömö mänïñömö ongongä baï mönö adobaï ñäö ïñömö cegömö ïninque mönö wacä ingä wacä ingä godongämë cebaïmompa. Ayë ñäö ïñömö cegömö ïninque mönö wëne wëne cegaïnö tömää adinque tömengä Wengä Itota nämä wepë inte mönö ïmonte mënongacä ate mënongate ïmaïmompa. 
Mönö, Botö wëne wëne cepämo de ampa, ante ämö ïninque mönö nämä ince oda cete wapiticë go baï cebaïmompa. Ayë mänömaï äninque mönö, Quïnö nöingä ï, ante ëwocadämaï quëwëmaïmompa töö. 
Weetë ede Wengonguï mönö ïmonte cöwë pönëninque në edemö cecä ïnongä ingampa. Ayë në nö cecä ïñongante mönö tömengä ingante, Botö nämä wëne wëne cedïmo inte awedö, ante ämö ëñëninque tömengä weetë pïïnämaï inte mönö ïmonte pönö ñimpo cecä quëwencemöimpa. Ayë wïwa mönö cete quëwënö tömää adinque tömengä weetë mönö ïmonte mënongacecäimpa. 
Mönö, Botö cöwë wëne wëne cedämaï ingaïmo ïmopa, ante ämö ïninque Wengonguï ingantedö ante, Babe änongä ingänö, ante ämaïmompa. Ayë mänömaï ämö ïninque tömengä nänö angaïnö ëwocadämaï quëwëmaïmompa töö. 
﻿Botö wëñëmïni baï ïmïni ëñëedäni. Mïnitö wëne wëne cedämaï incemïnimpa, ante ïïmaï ante cedinque yewëmömopa. Incete adocanque wëne wëne cecantawo. Tömengä beyë wacä, Mempo Wengonguï pänämaï incecäimpa, ante mönö në wee änongä ince më ongongampa. Mäningä ïñömö në Nö Cecä ïnongä inte Itota Codito ïnongä ingampa. 
Ayë idegoidi, Mönö wëne wëne cegaïnö ante mönö ïmö Wengonguï pïïnämaï incecäimpa, ante cedinque cëningä wënönäni nänö wengaï baï mäninganque adobaï mönö wëne wëne cegaï beyë wengacäimpa. Ayë wïï önonque mönö wëne wëne cegaïnonque beyenque weetë tömäme quëwënäni näni wëne wëne cegaï beyë adobaï wengacäimpa. 
Mönö Wengonguï ingaingä ingante ate baï pönëmöö, ante ebänö cete ëñenguïï. Ede, Ïïmaï ceedäni, ante Wengonguï nänö wee angaïnö ante ëñente cemö ïninque mönö ede, Wengonguï ingante ate baï në pönëmö ïmompa, ante do edemö ëñëmaïmompa. 
Waocä ïñömö, Wengonguï ingaingä ingante ate baï pönëmo ïmopa, ante në angä incete tömengä Wengonguï nänö, Ïïmaï ceedäni, ante wee nänö angaïnö ante ëñënämaï cecä ïninque mäningä në babe änongä ingampa. Ayë Wengonguï nöingä nänö angaïnö ante ëwocadämaï quëwengampa töö. 
Weetë, Wengonguï nänö angaïnö ante ecänö ëñente ceda ïñömö mäningä ingante Wengonguï pönö cecä beyenque tömengä Wengonguï waadete nänö pönënö ante eyepë entawente quëwengampa. Ïninque Wengonguï nänö angaïnö ante ëñente cemö inte mönö, Tömengä nempo quëwëmö ïmompa, ante edemö ëñëmompa. 
Ïninque ecämenque, Botö tömengä nempo në quëwëmo ïmopa, ante në angä ïñömö tömengä Itota nänö quëwente cegönï baï adobaï quëwente cegonguënë ingampa. 
Botö në waademïni ëñëedäni. Mïnitö ïmïnite, Ïïmaï ceedäni, ante wïï botö tömëmo wee änö ante ñöwo yewëmömopa. Weetë Itota do nänö wee angaïnö ante wëënëñedë mïni ëñente engaïnö ante adodö ante yewëmömo aedäni. Ïï tömengä do nänö wee angaïnö ïñömö mïnitö ïmïnite möni apënedö mïni ëñënïnö impa. 
Incete mïnitö ïmïnite Itota, Ïïmaï ceedäni, ante ñöwo nänö wee änö yewëmömopa. Tömengä tönö mïnitö quëwente cedïnö beyenque, Mänïnö nö pönï impa, ante edonque pönï acëimpa. Ede mönö wëmö ïñömö wodëmäa tece bace ceyö nö ñäö ïñömö tatodonte do apäite impa. 
Botö ñäö ïñömö quëwëmo ïmopa, ante në angä incete tömengä nänö tönïñacä ingante në pïingä ingä ïninque tömengä wëmö ïñömö ayë quëwengampa. 
Æcänö guiquënë nänö tönïñacä ingante në waadete pönengää tömengä ñäö ïñömö në quëwengä ingampa. Tömengä ñäö ïñömö quëwëninque quïëmë beyenque ede tëwate goquingää. Ede de ampa. 
Weetë ecänö nänö tönïñacä ingante në pïingää wëmö ïñömö quëwengampa. Tömengä wëmö ïñömö cegongä inte compoce compoce gocä ingampa. Wëmö ïñömö quëwëninque babetamongä bagaingä inte tömengä edönö gocää, ante ëñënämaï ingampa. 
Wëñëmïni ëñëedäni. Ede Itota Codito ëmöwo beyenque mïni wëne wëne cegaïnö ante ñimpo cete quëwëmïni ïmïnipa, ante adinque botö mïnitö ïmïnite yewëmömopa. 
Mempomïni ëñëedäni. Mïnitö ede, Wëënëñedë në ingaingä ingante do ate baï pönengaïmïni ïmïni beyenque botö mïnitö ïmïnite yewëmömopa. Onguïñëmïni tece pemïni ëñëedäni. Mïnitö ede godömenque tëï ëmömïni ïmïni inte wëne awënë ingante Baa ante gänä cemïni beyenque botö mïnitö ïmïnite yewëmömopa. Wëñëmïni ëñëedäni. Mïnitö ede mönö Mempo Wengonguï ingante do ate baï pönengaïmïni ïmïni beyenque botö mïnitö ïmïnite yewëmömopa. 
Mempomïni ëñëedäni. Mïnitö ede wëënëñedë në ingaingä ingante do ate baï pönengaïmïni ïmïni beyenque botö mïnitö ïmïnite yewëmömopa. Onguïñëmïni tece pemïni ëñëedäni. Mïnitö ede tëï ëmömïni inte ayë Wengonguï nänö angaïnö cöwë ëwocate quëwëmïni ïmïnipa. Adobaï mïnitö ede wëne ingante godömenque tëï ëmömïni inte Baa ante gänä cemïnipa. Mänömaï beyë botö mïnitö ïmïnite yewëmömopa. 
Inguipogaque ante näni quëwëmämo ante waadete pönënämaï ïedäni. Inguipoga quëwënäni quïëmë wëne wëne näni cepämo ante tömämämo ante adobaï waadete pönënämaï ïedäni. Ayë ecänö ïï inguipogaque ante näni quëwëmämo ante waadete pönente ïna mäningä mönö Mempo Wengonguï nänö waadete pönënö ëwocadämaï quëwengä ingampa. 
Ïï inguipoga ïñömö ebänö ï, ante acëimpa. Ede wëne wëne cedäni quïëmë beyë näni ëïnente wedö ï, awinca inte adinque näni ëïnente wedö ï, ante wïï mönö Mempo Wengonguï pönö cecä ate ëïnënänipa. Tömënäni, Mäincoo nanguï ëamöni ïmöni aedäni, ante cedänipa. Ayë, Nanguï cemöni aedäni, ante cedänipa. Incete tömää mänïï näni ëïnënö wïï mönö Mempo Wengonguï pönö cecä ate ëïnente badänipa. Weetë inguipoga ïñömö në mä cedäni inte quïëmë wëne wëne näni cepämo ante adinque wadäni dobe wëne wëne ceïnënäni badänipa. 
Inguipoga mönö quëwëñömö ince mäninguipogaque ante quëwënäni näni ceïnënö ince oo pönï de baquïnö anguënë. Weetë waocä, Wengonguï nänö angaïnö ante në ëñente cecä inte wantepiyë wënämaï quëwencecäimpa. 
Wëñëmïni ëñëedäni. Ïinque baquïöne mönö äöne oo batimpa. Mänïöne ïñonte Codito ingante wacä në pïinte cecä ïñömö, Botö Codito ïmopa, ante në änewënongä ponguingä, ante ëñëmïnitapa. Ede mänïnö mïni ëñënïnö baï ñöwoöne ince nanguï ïnäni Codito ingante në pïinte cedäni ïñömö, Botö Codito ïmopa, ante në änewënönäni inte ede do pönänitapa. Mänömaï ï ïninque ede, Ïinque baquïöne do bapa, ante mönö ëñengëimpa. 
Mänïnäni ïñömö mönö ïmonte ëmö cete godänitapa. Incete tömënäni wïï nö mönö pönencabo adocabo ïnämaï ïnänitapa. Ede mönö pönencabo adocabodäni ïnïnäni inte baï tömënäni ede wade godämaï inte mönö tönö ayë a ongoncedönänimpa. Weetë do godäni adinque mönö, Mänïnäni tömänäni mönö cabo ïnämaï ïnänitapa, ante edonque pönï acëimpa. 
Ede oguï wapë gadoncadäni encadäni baï mönö Teiyë Waëmö ïnongä ïñömö ede tömengä Önöwoca ingante mïnitonga angä pö guiicä ate mïnitö tömämïni tömengä ingante entawëninque, Quïnö nö ï, ante ëñëmïnipa. 
Mïnitö ïmïnite yewëmöninque botö dice, Mïnitö, Quïnö nö ï, ante ëñënämaï ïmïnipa, ante yewëmömogaa. Weetë ede, Mïnitö, Quïnö nö ï, ante ëñëmïnipa, ante adinque botö mänömaï beyë ante yewëmömopa. Ayë babe näni änïnö tönö Wengonguï nöingä nänö angaïnö tönö edö cete guëa inguïnaa, ante ëñëmïni adinque botö mänömaï beyë ante yewëmömopa. 
Babe ante në änewënongä ecänö ingantawo. Ede Itota ince wïï mönö Codito ingaingä ingampa, ante në angä ïñömö tömengä në babe änewënongä ingampa. Mäningä weetë, Botö Codito ïnömo ïmopa, ante Codito ingante në pïinte cecä ingampa. Tömengä ede mönö Mempo Wengonguï tönö tömengä Wengä Itota Codito näna Mempocaya ïnate Baa angampa. 
Ïï Wengä onguïñengä ingante Baa äninque, Itota ince wïï mönö Codito ingaingä ingampa, ante në änäni ïñömö edö cete Mempo Wengonguï nempo quëwënönäni inguïnänii. Weetë tömengä Wengä ingante ecänö Ao äninque, Itota mönö Codito ingaingä ingampa, ante në angä guiquënë tömengä Mempo Wengonguï nempo në quëwënongä ingampa. 
Mïnitö guiquënë, Quïnö angaïnö, ante wëënëñedë mïni ëñengaïnö ante ñöwo godömenque mïnitö mïmönë entawente quëwëedäni. Mänïnö ante godömenque entawëmïni inte mïnitö Itota Codito tömengä Mempo Wengonguï näna Mempocaya tömëna nempo cöwë quëwenguïmïni ïmïnipa. 
Mönö ïmonte Wengonguï, Cöwë ceceboimpa, ante cedinque ïïmaï angacäimpa. Mïnitö wantepiyë cöwë wënämaï quëwencemïnimpa. 
Wadäni, Mïnitö ince oda cecemïnimpa, ante në cedäni ïñönänite botö mïnitö ïmïnite mänïnö ante yewëmömopa. 
Codito tömengä Önöwoca ingante do pönongä ëwocamïnipa. Tömengä ingante cöwë ëwocamïni ïñömïnite wacä edö cete mïnitö ïmïnite odömonte apënequingää. Tömengä Önöwoca ince tömänö ante odömonte apënecä ëñencemïnimpa. Ayë tömengä nänö odömonte apënedö ïñömö nö pönï ï ïninque ede wïï babe änïnö impa. Ïninque mïnitö tömengä mänömaï nänö odömonte apënedïnö baï cedinque godömenque mönö Itota Codito nempo quëwëedäni. 
Mänömaï beyë botö wëñëmïni baï ïmïni ëñëedäni. Tömengä nempo godömenque quëwëedäni. Ede, Tömengä pongä mönö aquïöne mönö guïñënämaï ingëimpa, ante cedinque ayë, Tömengä ponguïöne mönö tömengä weca ongöninque guingo imönämaï ingëimpa, ante cedinque godömenque tömengä nempo quëwëedäni. 
Ede mïnitö, Itota Codito nö nänö cete ingaïnö ante ëñëmïni ïninque ede mïnitö ïïmaï ante adobaï do ëñëmaïmïnipa. Quïnö waa impa, ante në cedönäni tömänäni mempoga ëñagaïnäni inte Wengonguï wënäni ïnänipa. 
﻿Mönö Mempo Wengonguï ince ebänö mönö ïmonte nanguï pönï në waadete pönënongä inte cegacäimpa, ante apënebo ëñëedäni. Ede mönö ïmonte, Botö wëmïni ïmïni ämopa, ante angacäimpa. Ïninque näwangä mänïmönö ïmompa. Inguipogaque quëwënäni ïñömö, Mönö Mempo Wengonguï ingante wïï adinque pönënämaï ïnänitapa. Mänömaï beyë mönö ïmonte adobaï adämaï ïnäni inte baï pönënämaï ïnänipa. 
Botö në waademïni ëñëedäni. Ñöwoyedë Wengonguï wëmö ïnömö inte mönö ayë ate ebänö baquïmöö, ante ayë wïï edonque amompa. Weetë, tömengä nänö pööne mönö aquïöne tömengä nänö ingaï baï mönö adobaï bacëimpa, ante edemö ëñëmompa. Ede tömengä ebänö ingaingä ingää, ante mönö edonque acëimpa. 
Ede, Tömengä beyenque mänömaï bacëimpa, ante në pönente todäni tömänäni, Itota Codito teiyë waëmö nänö ingaï baï mönö adobaï teiyë waëmö bacëimpa, ante nämä ince cedänipa. 
Në wëne wëne cedäni tömänäni Wengonguï nänö, Ïïmaï ceedäni, ante näni yewëmongaïnö ante Baa ante në ëñënämaï cedäni ïnänipa. Ede wëne wëne näni cegaïnö ince Wengonguinque ingante Baa ante näni angaïnö impa. Mänïnö ante nö ante impa. 
Mïnitö do ëñëmïnipa. Tömengä ede mönö wëne wëne cegaïnö ante mönö ïmonte, Ñimpo cebo quëwenguïmïni, ante cecete ante cedinque ëñagacäimpa. Ayë tömengä wëne wëne cedö entawënämaingä ingampa. 
Ayë ede tömengä nempo në quëwënönäni tömänäni wïï godömenque wëne wëne cedäni ïnänipa. Godömenque në wëne wëne cedönäni guiquënë tömengä ingante adämaï ïnönäni inte pönënämaï ïnïnäni ïnänipa töö. 
Wëñëmïni ëñëedäni. Wacä mïnitö ïmïnite, Wapiticë gote oda cequïmïni, ante në mäoce cecä ingante gomö aedäni. Weetë, Quïnö waa impa, ante në cecä guiquënë tömengä Itota Codito nö nänö cete ingaï baï adobaï nö cedongä ïnongampa. 
Në wëne wëne cecä guiquënë wëne pëingä baï inte adocä nempo quëwengampa. Ede wëënëñedë wëne awënë nänö wëne wëne cegaï baï cöwë wëne wëne cecampa. Mänömaï beyë Wengonguï Wengä ïñömö wëne awënë nänö wëne wëne cegaïnö ante wo ëwencete ante inguipoga ponte ëñagacäimpa. 
Wengonguï wënäni tömänäni wïï godömenque wëne wëne cequïnäni ïnänipa. Ede tömëmö guiidïmö baï minte baï cedinque Wengonguï nänö quëwënö ante da pönongä ëninque tömënäni cöwë entawente quëwënänipa. Tömënäni ede Wengonguï wënäni inte edö cete godömenque wëne wëne cequïnänii. 
Æcänö, Quïnö waa impa, ante nö cedämaï ïnaa tömengä wïï Wengonguï wengä ingampa. Ayë ecänö tömengä nänö tönïñacä ingante në waadete pönënämaï ïnaa tömengä adobaï wïï Wengonguï wengä ingampa. Wengonguï wënäni edänidö ïnänii, ante ayë, Wëne wënäni edänidö ïnänii, ante mönö mänömaï beyenque edonque pönï ëñëmompa. 
Mïnitö mä mïni pönëñedë mïni ëñengaïnö ïïmaï ante impa. Wacä ingä wacä ingä mönö waadete pönengëimpa. 
Mïnitö Cäïnö wodi baï wïï ïedäni. Mäningä ede wëne nänö pëingä baï ingaingä inte tömengä nänö tönïñacä ingante näëmë wënongä wengacäimpa. Ayë quïnante tömengä ingante wënongacäï. Ede tömengä nämä nänö ceïnö wëne wëne ceïnonque ïñonte, Tömengä tönïñacä nänö ceïnö weetë nö ceïnonque ï, ante adinque mänömaï beyenque Cäïnö wodi tömengä nänö tönïñacä ingante wënongacäimpa. 
Botö tönïñamïni ëñëedäni. Inguipogaque quëwënäni mïnitö ïmïnite ancaa pïïnäni adinque mïnitö weetë, Quïnante pïïnäni, ante wedämaï ïedäni. 
Mönö tönïñadäni ïnänite në waadete pönëmö beyenque, Mönö në wenguënëmö inte mönö weetë mïï quëwëmö ïmompa, ante edonque ëñëmompa. Në waadete pönënämaï ingä guiquënë tömengä ïñömö mönö wenguënëmämo cöwë ëmö cedämaï ingampa töö. 
Æcänö tömengä tönïñacä ingante pïïna tömengä ïñömö në wënongä baï ingampa töö. Ayë, Në wënongä ïnongä inte tömengä nänö wantepiyë wënämaï quëwenguïmämo ante edö cete entawente quëwenguingää, ante do ëñëmïnipa. 
Näwangä waadete pönëninque ebänö cequïï, ante mönö ïïmaï ante ëñengëimpa. Ede, Itota Codito nämä ince mönö beyenque wengacäimpa, ante adinque mönö, Mänömaï waadete pönente cequï impa, ante ëñëmompa. Ïninque mönö adobaï mönö tönïñadäni beyenque ante mönö nämä ince Ao äninque wenguënëmö ïmompa. 
Mäincoo në ëacä ïñömö tömengä tönïñacä nänö quëwenguïnö ante wïï eyepë ëacä acä incete tömengä ingante waadete cedämaï ingantawo. Ede në ëacä ince edö cete Wengonguï nänö waadete pönënö entawengä ingantawogaa. 
Wëñëmïni ëñëedäni. Mönö, Waodäni ïnänite botö waadete pönëmo ïmopa, ante tedemö incete wïï mänïnö önöne mönö tededö beyë mönö nöingä cete waadete pönëmö ïmompa. Weetë ede waodäni beyë godö cedinque mönö nöingä waadete pönengëimpa. 
Mänömaï cemompa, ante adinque mönö, Wengonguï nöingä nänö angaïnö baï quëwëmö ïmompa, ante do ëñëmompa. Ayë adobaï, Tömengä weca mönö a ongöñedë nämä guïñënämaï incemöimpa, ante ëñëmompa. 
Botö pante wequinque wëne wëne cebopa, ante mïmönë nämä apente ämö incete ïïmaï ante adobaï ëñëmompa. Wengonguï ede wïï mönö mïmönë ëñënö baï ïnongä inte tömengä godömenque në ëñënongä ingampa. Ayë tömengä tömää ëñengaingä ingampa. 
Botö në waademïni ëñëedäni. Botö pante wequinque wëne wëne cebopa, ante mïmönë nämä apente änämaï ïmö ïninque mönö Wengonguï weca ongöninque guïñënämaï ïmaïmompa. 
Ayë tömengä, Ïïmaï ceedäni, ante nänö wee angaïnö ante ëñente cemö ïninque ayë, Cemö adinque tömengä tocecäimpa, ante cemö ïninque tömengä ingante quïëmë beyë ante ämö tömengä weetë pönö cecä ëmaïmompa. 
Tömengä nänö wee angaïnö ïïmaï impa. Botö Wengä Itota Codito ëmöwo ante pönëedäni. Ayë tömengä mönö ïmonte, Botö wee angaïnö baï wacä ingä wacä ingä waadete pönëedäni. 
Mänömaïnö ante Wengonguï nänö wee angaïnö ante në ëñente cedäni ïñömö tömënäni tömengä nempo quëwënönäni ïnänipa. Ayë adobaï tömënäni tömengä ingante entawënänipa. Wengonguï tömengä Önöwoca ingante pönongä ënïmö inte mönö mäningä tömengä nänö pönongaïwoca beyë, Wengonguï ingante entawëmö ïmompa, ante do ëñëmompa. 
﻿Botö në waademïni ëñëedäni. Wadäni, Wengonguï Önöwoca ince mönitonga pö guiicä ïninque ëwocamöni ïmönipa, ante në änäni incete mïnitö wïï tömënäni näni änö pönëedäni. Weetë, Tömënäni önöwoca Wengonguï weca owodinque pöwocacantawo, ante ëñencete ante apente aedäni. Ede Wengonguï beyenque në apënemönipa, ante në babe änewënönäni nanguï ïnäni ïmeca quëwënäni weca godänipa. 
Mïnitö ede, Mänïwoca näwangä Wengonguï Önöwoca ingantawoo, ante ëñencete ante ïïmaï ante edonque pönï ëñencemïnimpa. Ede, Itota Codito Waocä ëñate pongaingä ingacäimpa, ante änäni adinque mïnitö, Tömënäni tömänäni Wengonguï weca në pöwocacä ingante në ëwocadäni ïnänipa, ante ëñencemïnimpa. 
Weetë Itota ingantedö ante adodö ante në änämaï ïnäni guiquënë tömënäni tömänäni ede Wengonguï weca pöwocacä ingante ëwocadämaï ïnänipa. Tömënäni näni në ëwocadongä ïñömö tömengä, Itota Codito Waocä ëñate pongaingä ingacäimpa, ante änämaï ingampa. Mäningä ïñömö Codito ingante në pïinte cedongä ïñömö tömengä poncecäimpa, ante mïni në ëñëningä ingampa. Ñöwoöne ince tömengä do inguipoga mönö quëwëñömö ïñömö pongä ataqueedäni. 
Wëñëmïni ëñëedäni. Wadäni, Codito ingante në pïinte cedönäni ïñönänite mïnitö Wengonguï quïmïni ïmïni inte godömenque tëï ëmömïni ïmïnipa. Ede Wengonguï Önöwoca mïni në ëwocadongä ïñömö tömengä godömenque nanguï tëï ëmongä ïñongante wëne inguipogaque quëwënäni näni në ëwocadongä guiquënë wedenque tëï ëmongä ingampa. Ïninque mïnitö mänïnäni në babe änewënönäni ïnänite Baa ante cedinque godömenque tëï ëmömïni inte gänä cedïmïni ïmïnipa. 
Mänïnäni inguipoga beyenque quëwënäni inte mänömaï beyë inguipoga quëwënäni näni pönente änö baï tededäni ïñönänite inguipogaque ante quëwënäni adodäni inte tömënäni ïnänite ëñënänipa töö. 
Mönitö Wengonguï quïmöni ïmöni ïñömönite, Wengonguï ingante në ate pönengä ïñömö tömengä mönitö ïmönite ëñengampa. Weetë Wengonguï wengä ïnämaï ïnongä guiquënë tömengä mönö ïmonte ëñënämaï ingampa. Mänömaï ï ïninque ede waocä adocanque önöwoca nöingä angä ingante ëwocadongä ince wacä önöwoca babe angä ingante ëwocadongä ince mönö mänïnö beyenque, Æwocadö ïï, ante edonque pönï ëñëmompa. 
Botö në waademïni ëñëedäni. Mönö wacä ingä wacä ingä waadete pönengëimpa. Ede mönö waadete pönënö ince Wengonguï nänö da pönongaïnö impa. Tömänäni, Në waadete pönënäni ïñömö Wengonguï wëñënäni näni mempoga ëñagaincabo ïnönäni inte Wengonguï ingaingä ingante ate baï pönënänipa. 
Weetë në waadete pönënämaï ïnäni guiquënë tömënäni Wengonguï ingante wïï ate baï pönënäni ïnänipa. Ede Wengonguï në waadete pönengaingä ingampa. 
Mönö ïmonte Wengonguï nänö waadete pönëmämo ïïmaï cete odömongacäimpa. Tömengä ede, Botö Wengä beyenque quëwencemïnimpa, ante cedinque tömengä Wengä adocanque ingante inguipoga mönö quëwëñömö da pönongä pongacäimpa. 
Æbänö waadete pönenguïï, ante ïïmaï impa. Mönö wïï Wengonguï ingante waadete pönënïmö ïmompa. Weetë tömengä mönö ïmonte waadete pönengä ingaingä ingampa. Ayë, Mönö wëne wëne cegaïnö ante mönö ïmonte Wengonguï pïïnämaï incecäimpa, ante idegoidi cëningä ingante wënönäni nänö wengaï baï Wengonguï adobaï mönö wëne wëne cegaïnö beyenque tömengä Wengä ingante da pönongä pöninque mönö beyë weetë wengacäimpa. 
Botö në waademïni ëñëedäni. Wengonguï ede mönö ïmonte mänömaï në waadete pönengaingä ingampa, ante adinque mönö adobaï wacä ingä wacä ingä waadete pönenguënëmö ïmompa. 
Mönö waocabo tömämö Wengonguï ingante cöwë adämaï ïmompa. Incete mönö wacä ingä wacä ingä waadete pönëmö ïninque Wengonguï ingante entawente quëwëmaïmompa. Ayë adobaï wacä ingä wacä ingä waadete pönëmö ïninque tömengä pönö cecä beyenque mönö tömengä nänö waadete pönënö ante eyepë entawente quëwëmompa. 
Mönö tömengä nempo quëwëmö inte tömengä ingante adobaï mönö entawente quëwëmompa. Wengonguï tömengä Önöwoca ingante mönö ïmonte pönongä engamöimpa. Mänömaï beyë mönö mänïnö ante do ëñëmompa. 
Mempo Wengonguï tömengä Wengä ingante äninque, Inguipoga quëwënäni tömänäni ïnänite bitö ëmi beyenque quëwenguïnäni, ante cecebiimpa, ante da pönongä pongantapa. Pongä adinque mönitö në adïmöni inte wadäni ïnänite mänïnö ante apënemöni ëñencedänimpa. 
Æcänö, Itota Codito Wengonguï Wengä ingaingä ingampa, ante äna ïñömö tömengä Wengonguï ingante entawente quëwengampa. Tömengä adobaï Wengonguï nempo quëwengä ingampa. 
Ayë mänïï beyë Wengonguï mönö ïmonte waadete pönengampa, ante mönö në ëñënömö inte ede edemö pönëmö ïmompa. Wengonguï ïñömö në waadete pönengaingä ingampa. Tömänäni në waadete pönente quëwënäni ïñömö tömënäni Wengonguï nempo quëwënänipa. Wengonguï ingante adobaï tömënäni entawente quëwënänipa. 
Wengonguï nänö waadete pönënö ante edemö entawëmö ïninque mönö godongämë waadete pönëmö beyë tömengä apente anguïöne ïñonte guïñënämaï inguïmö ïmompa. Ede Mempo Wengonguï nempo Itota nänö quëwengaï baï mönö ïmeca quëwëninque adobaï quëwëmö inte mänïñedë guïñënämaï inguïmö ïmompa. 
Në waadete pönengä ïñömö tömengä guïñënämaï ingampa. Weetë ede tömengä nänö waadete pönënö ëmëwo pete baï eyepë ba ïninque tömengä në waadete pönengä ïnongä inte edö cete guïñenguingää. Në guïñengä guiquënë tömengä nänö pante wewenguïnö ince do pante baï wewengä ingampa. Tömengä nänö waadete pönënö ante wïï eyepë ba ïninque tömengä ëmëwo pedämaï baï ingampa. 
Wengonguï ede mönö ïmonte täno waadete pönengacäimpa. Mänömaï beyë mönö weetë waadete pönëmö ïmompa. 
Botö Wengonguï ingante në waadete pönëmo ïmopa, ante në angä ïñömö tömengä weetë tömengä tönïñacä ingante në pïinte ingä ïninque tömengä babe änewënongä ingampa. Ede mäningä nänö tönïñacä ingante në adingä ince tömengä ingante waadete pönënämaï ingä incete adocä Wengonguï ingante në adämaï ïningä ince edö cete tömengä ingante waadete pönenguingää. 
Ayë, Ïïmaï ceedäni, ante Itota Codito mönö ïmonte ïïmaï angacäimpa. Tömämïni Wengonguï ingante në waadete pönëmïni inte mïnitö tönïñadäni ïnänite adobaï waadete pönenguënëmïni ïmïnipa. 
﻿Tömänäni Itota ingantedö ante, Mönö Codito ingaingä ingampa, ante në pönënäni inte Wengonguï wënäni näni mempoga ëñagaincabo ïnänipa. Ayë tömänäni Mempocä ingante në waadete pönënäni ïñömö tömënäni adobaï tömengä Wengä ingante waadete pönënänipa. 
Mönö Wengonguï wënäni ïnänite waadete pönëmö ïmöö, ante ëñencete ante ïïmaï ante do ëñëmompa. Wengonguï ingante waadete pönëmö ïninque ayë tömengä, Ïïmaï ceedäni, ante nänö wee angaïnö ante ëñente cemö ïninque mönö, Në waadete pönëmö ïmompa, ante ëñëmaïmompa. 
Wengonguï ingante mönö waadete pönënö ïñömö ïïmaï ante impa. Wengonguï, Ïïmaï ceedäni, ante nänö wee angaïnö ante mönö ëñente cecëimpa. Ede mänïnö ante, Ïïmaï ceedäni, ante nänö wee angaïnö ante ëñente cedinque mönö wïï teëmë mongente baï baquinque cemompa. 
Ede Wengonguï wëmö mempoga mönö ëñagaincabo ïñömö mönö tömämö inguipogaque ante näni quëwënö ante Baa äninque godömenque tëï ëmonte gänä cemompa. Inguipogaque ante näni quëwënö ante mönö godömenque tëï ëmömämo ïñömö ïïmaï ante impa. Wengonguï ingante mönö wede pönënö beyenque mönö godömenque tëï ëmömö inte gänä cemompa. 
Inguipogaque ante näni quëwënö ante Baa ancete ante ecänö godömenque tëï ëmongä inte gänä cecantawoo. Ede Itota Wengonguï Wengä ingaingä ingampa, ante në pönenganque tömengä godömenque tëï ëmönongä ingampa. 
Në epënë guiite pongaingä ïñömö nämä wepë petë petë weente në gogaingä ïñömö mäningä ïñömö Itota Codito ïnongä ingacäimpa. Tömengä wïï epënenque inte pongacäï weetë epënë inte ayë nämä wepë inte pongacäimpa. Ayë Wengonguï Önöwoca ince tömenganque mänïnö ante, Nö ante impa, ante në apënecä ingacäimpa. Ede Wengonguï Önöwoca në nöingä ïnongä ingampa. 
Ede mëa go adoque ïnäni mänimpodäni, Nö impa, ante apënete baï në änäni ïnänipa. 
Ede Wengonguï Önöwoca ince epë ince wepë ince mëa go adoque mänimpodäni ince, Nö impa, ante në apënedäni më öñompa. Mänimpodäni ïñömö quïëmë äninque adodö ante në apënedäni ïnänipa. 
Quïëmë ante waocä ince, Nö impa, ante nänö apënedïnö ante do ëñëmompa. Quïëmë ante, Nö impa, ante Wengonguï nänö apënegaïnö guiquënë godömenque waa pönï impa. Ede Wengonguï tömenganque nänö apënegaïnö impa. Ede tömengä Wengä ingantedö ante Wengonguï, Nö pönï impa, ante nänö apënegaïnö impa töö. 
Æcänö Wengonguï Wengä onguïñengä ingante në wede pönëna ïñömö tömengä, Nö impa, ante Wengonguï nänö apënegaïnö ante entawente quëwengampa. Weetë ede ecänö Wengonguï nänö apënegaïnö ante wïï pönëna guiquënë tömengä Wengonguï ingantedö ante, Babe änongä ingänö, ante në angä ingampa. Ede Wengonguï tömengä Wengä ingantedö ante, Nö impa, ante nänö apënegaïnö ante mäningä ïñömö pönënämaï ingampa töö. 
Ayë mänïnö ante tömengä, Nö impa, ante nänö apënegaïnö ante ïïmaï ante impa. Mönö ïmonte Wengonguï, Mïni wantepiyë cöwë quëwenguïnö, ante pönongä entamompa. Mänïnö mönö quëwenguïnö ante tömengä Wengä në quëwënongä inte mönö ïmonte pönongä ënïmö inte entawente quëwëmompa. 
Tömengä Wengä nempo në quëwengä ïñömö tömengä wantepiyë nänö quëwenguïnö do entawente quëwengampa. Wengonguï Wengä nempo në quëwënämaï ingä guiquënë tömengä weetë wantepiyë nänö quëwenguïnö ënämaï ingampa. 
Mïnitö Wengonguï Wengä ëmöwo ante në pönëmïni ïñömïnite botö mänïnö ante yewëmömo aedäni. Mïnitö ede wantepiyë cöwë mïni quëwenguïnö do entawente quëwëmïni ïñömïnite botö, Ëñencemïnimpa, ante yewëmömopa. 
Ïïmaï beyenque Wengonguï weca guïñënämaï pömö ïmompa. Mönö quïëmë encete ante tömengä ingante apënedinque tömengä nänö änö baï ante apënemö ïninque tömengä mönö ïmonte ëñëmaingampa. 
Ayë, Mönö ïmonte në ëñënongä ingampa, ante ëñëmö ïninque mönö, Quïëmë ante apënemö ëñëninque tömengä mänïnö mönö änïnö ante do pönongä ëmö ïmompa, ante ëñëmaïmompa. 
Mïnitö mïni tönïñacä wëne wëne cecä ince wïï tömengä nänö ëmëwo wenguinque wëne wëne cecä amïnitawo. Mänömaï ceyongante në adingä ïñömö mäningä beyë ante Wengonguï ingante apënececäimpa. Apënecä ëñëninque Wengonguï tömengä ingante wantepiyë nänö quëwenguïnö pönongä encecäimpa. Ede pancadäniya wëne wëne näni cedincoo mongënäni ince wïï tömënäni näni ëmëwo wenguinque wëne wëne cedänipa, ante botö mänïnänique ïnänitedö ante apënebopa. Weetë ede waocä Wengonguï Teiyë Waëmö Önöwoca ingante ancaa Baa Baa äninque tömengä nänö ëmëwo wenguinque në wëne wëne cecä ingampa. Ïninque botö, Mänömaï Baa äninque në wëne wëne cedingä beyë ante Wengonguï ingante apënecëimpa, ante änämaï ïmopa. 
Quïëmë wïwa cemö mänïnö tömänö wëne wëne mönö cedö impa. Weetë wëne wëne cemö incete wïï tömänö mönö wëne wëne cedö beyë mönö në wenguënëmö bamompa. Pancaa beyenque në wenguënëmö bamompa. 
Wengonguï wënäni näni mempoga ëñagaincabo ïñömö godömenque wëne wëne cedämaï ïnänipa, ante ëñëmompa. Ede Wengonguï Wengä ëñagaingä inte tömënäni ïnänite wee cedongä ingampa. Ayë wëne ince tömënäni ïnänite gampodämaï ïnongä ingampa. 
Wengonguï wëmö ïmö ïmompa, ante ëñëmompa. Weetë wadäni ede inguipogaque ante në quëwënäni guiquënë tömënäni tömänäni wëne awënë nempo quëwënänipa, ante ëñëmompa. 
Wengonguï Wengä do pongä ingacäimpa. Ayë Wengonguï në nöingä ingaingä ingante ate baï pönencemïnimpa, ante cedinque tömengä mönö ïmö pönö odömongä ate ëñëmompa. Tömengä mänömaï cecampa, ante adobaï ëñëmompa. Ayë tömengä në nöingä ingaingä ïñongante mönö tömengä Wengä Itota Codito nempo quëwëmompa. Itota Codito nö Wengonguï ingaingä ingampa. Ayë tömengä wantepiyë cöwë në quëwengä ingaingä inte pönö cecä beyenque mönö adobaï wantepiyë quëwëmö ïmompa. 
Botö wëñëmïni baï ïmïni ëñëedäni. Wadäni, Mönitö wengonguïidi impa, ante näni cönönincoo weca godämaï ïedäni, ämopa. Mäninque ante yewëmömopa.
﻿Mïnitö Wengonguï ingante mïni pönencabo ïñömïnite botö në aabo Picëmo mïni änömo inte yewëmömopa. Mïnitö badä näni wencabo baï ïñömïnite tömengä mïnitö ïmïnite apente engacäimpa. Botö mïnitö ïmïnite nö waadete pönëmopa. Wïï botonque waadete pönëmïni inte weetë mönö Codito nöingä nänö waa pönï angaïnö ante në ëñënïnäni adobaï tömënäni tömänäni näni në waadete pönëmïni ïñömïnite yewëmömo aedäni. 
Ede mönö në Nöingä nänö waa pönï angaïnö ante entawente quëwëmö inte mönö cöwë ñimpo cedämaï entawencemöimpa. 
Në Mempocä Wengä Itota Codito tönö Mempo Wengonguï tömëna godongämë waadete pönö cedinque, Quëwencemïnimpa, ante mönö ïmonte waadete waa ceda beyenque mönö gänë entawencemöimpa. Ïninque mönö në nö pönëmö inte mänïnö ante cöwë entawente quëwënömö inte mönö wacä ingä wacä ingä waadete pönëmö incemöimpa. 
Mempo Wengonguï mönö ïmonte nänö, Ïïmaï ceedäni, ante nänö wee angaïnö baï ëñente cedinque mïni pönencabo ïñömïni botö, Pancadäniya nöïnö cegonte baï quëwënänipa, ante ëñënïmo inte nanguï tobopa. 
Ñöwo ïñömö mïnitö ïmïnite ämo ëñëedäni. Mïnitö Wengonguï ingante mïni pönencabo ïñömö wacä ingä wacä ingä waadete pönëedäni ämopa. Botö ñöwo mänömaï äninque wïï tömëmo wee änö ante yewëmömopa. Weetë Awënë do wee nänö angaïnö ante wëënëñedë mönö ëñente engaïnö ante adodö ante yewëmömo aedäni. 
Në pönënäni ïnänite mönö waadete pönënö ïïmaï impa. Mönö Codito, Ïïmaï ceedäni, ante nänö wee angaïnö ante ëñente cedinque mönö quëwengëimpa. Mïnitö wëënëñedë do mïni ëñënïnö baï wee äninque tömengä, Mïnitö cöwë waadete pönente quëwëedäni, angacäimpa. 
Waodäni ede oda cecedänimpa, ante në cedäni nanguï ïnäni ïmeca quëwënäni weca gote më ongönänimpa. Mänïnäni ïñömö Itota Codito Waocä ëñate pongaingä ingampa, ante änämaï në ïnäni ïnänipa. Æcänö tömënäni baï në ingä, Waodäni ede näni oda cequinque, ante në cecä ingampa. Ayë, Botö Codito ïmopa, ante Codito ingante pïinte cedongä ingampa. 
Mïnitö ïñömö nämä wee aaedäni. Quïëmë cecete ante mïni cedïnö ante mïnitö, Wë womönämaï ingëimpa, ante cedinque wee ceedäni. Weetë mïni cedïnö beyë Wengonguï nänö pönonguincoo tömancoo eyepë pönongä encete ante ceedäni. 
Në pönengä Itota Codito nänö odömonte apënegaïnö ante në ëñëningä ince wïï godömenque ëñente cedinque wadö ante wade gocä ïñömö tömengä edö cete Wengonguï tönö godongämë quëwenguingää. Weetë Itota Codito nänö odömonte apënegaïnö ante godömenque në ëñente cedongä ïñömö tömengä ïñömö Mempocä tönö ayë tömengä Wengä tönö godongämë quëwengampa. 
Wacä mïnitö weca pöninque mänïnö Codito odömonte apënedïnö ante odömonte apënedämaï ingampa, ante adinque mïnitö tömengä ingante, Botö oncönë pö guiie, ante änämaï ïedäni. Ayë, Waa quëwente pömi, ante änämaï ïedäni. 
Ede adocä ingante ecänö, Waa quëwente pömi, ante äna tömengä mäningä wëne wëne ceyongante tömengä tönö guëa cete baï cecampa. 
Botö mïnitö ïmïnite godömenque nanguï äïnente webo incete mincayonta inte wentamömë yewëmöïmë inte wïï yewëmöïnëmopa. Weetë mïnitö weca ëñace pöïnëmo ïmopa. Ayë mïnitö tönö awincadö awinca adinque botö apëneïnëmo ïmopa. Mänömaï cedinque botö, Mönö godongämë eyepë pönï watapë tocemöimpa, ante cebopa. 
Mönitö tönïñamïni ëñëedäni. Wengonguï ingante möni pönencabo tömengä nänö në engaïmöni inte mönitö ïñömö mïni pönencabo ïñömïnite, Waa quëwëedäni, ämönipa, ante yewëmömopa.
﻿Gayo botö në waadebi ëñëmi. Bitö botö në nö waadete pönëmi ïñömite botö në aabo Picëmo mïni änömo inte, Acebiimpa, ante yewëmömopa. 
Botö në waadebi ëñëmi. Tömëmi önöwoca ince waa ëwocate quëwëmi baï bitö baonga adobaï waa ëñabi quëwencebiimpa, äninque ayë, Bitö quëwenguïnö ante bitö cöwë waa pönï quëwencebiimpa, ämopa. 
Mönö tönïñadäni pancadäniya ïñömö pöninque, Gayo ïñömö Itota Codito nö pönï nänö angaïnö ante cöwë nö pönëninque cecampa, ante apënedänitapa. Ayë, Gayo ñöwo godömenque nöïnö cegonte baï quëwengä ingampa, ante apënedäni ëñëninque nanguï pönï totabopa. 
Botö wëmïni baï ïmïni ïmïnitedö ante, Itota Codito nö pönï nänö angaïnö baï tömënäni nöïnö cegonte baï quëwënäni ïnänipa, ante apënedäni ëñëninque botö godömenque watapë toquinque impa. 
Botö në waadebi ëñëmi. Mönö tönïñadäni ince bitö në tece adïnäni ïnäni incete bitö quïnö tömënäni beyë ante cedinque cöwë pönëninque edemö cebi ïmipa. 
Codito ingante godongämë möni pönencabo ïñömönite mänïnäni weetë, Gayo në waadete pönengä ingampa, ante mönitö ïmönite apënedäni ëñentamönipa. Tömënäni Wengonguï ingante në cedäni ïnänipa cebii. Bitö tömënäni ïnänite godö cebi ëninque gomonga godäni ïninque waa ïmaimpa. 
Ede tömënäni ïñömö Itota ëmöwo beyenque tao godänitapa. Mänömaï goyönänite në ëñënämaï cedäni dice pönönäni ënänitawogaa. 
Mänömaï beyë mönö Wengonguï nöingä nänö angaïnö ante tömënäni tönö godongämë cecëimpa, ante cedinque mänïnäni baï ïnäni mönö oncö pönäni adinque mönö, Pö guiite cente möedäni, anguënëmö ïmompa. 
Codito ingante mïni pönencabo ïñömïnite botö mïnitö ïmïnite do yewëmontabopa. Incete Diotedepeto ïñömö, Botö në awënë ïmopa, ante në ceïnënongä inte mönitö ïmönite Baa äninque nänënë cecä ingampa. 
Mïnitö weca botö pöninque tömengä quïnö nänö cedö ante edonque pönï apënebo ëñencemïnimpa. Ede tömengä mönitö ïmönitedö ante önonquedö ante wëne wëne apënecampa. Ayë mänïnö ante wïï eyepë impa, ante pönente ingä ïninque tömengä ede mönö tönïñadäni pönäni adinque, Pö guiite cente möedäni, änämaï ingampa töö. Wadäni guiquënë, Pö guiite cente möedäni, ancete ante në ceïnënäni ïnänite tömengä adobaï, Cedämaï ïedäni, ante wee angä ingampa. Ayë mänömaï cedäni adinque tömengä, Mönitö Codito ingante möni godongämë pönencabo ïñömönite mïnitö gobäewedäni, angampa cebii. 
Botö në waadebi ëñëmi. Quïnö wëne wëne ï adinque bitö adodö cedämaï ïe. Weetë quïnö waa ï adinque adodö cee. Quïnö waa impa, ante në cedäni ïñömö Wengonguï wënäni ïnänipa. Quïnö wëne wëne impa, ante në cedäni guiquënë Wengonguï ingante adämaï ïnänipa. 
Deëmetedio ingantedö ante tömänäni waa apënedänipa. Wengonguï nöingä nänö quëwënö baï Deëmetedio adobaï nöïnö cete quëwënongä ingampa, ante acëimpa. Mönitö adobaï tömengä ingante ante waa apënemöni ïmönipa. Ayë tömengä ingantedö mönö änïnö nö impa, ante do ëñëmipa. 
Mïnitö ïmïnite godömenque nanguï äïnente webo ince yewëmöingö inte wentamömë yewëmöïmë inte wïï yewëmöïnëmopa. 
Weetë bitö weca wante ïñö pöninque botö aïnëmo ïmopa. Pömo ate botö bitö tönö awincadö awinca adinque apënecemönaimpa. 
Bitö piyënë cete quëwencebiimpa, ämopa. Mönö ëmigoidi ïñömö quëwënäni bitö ïmite, Waa quëwencebiimpa, ante apënedänimpa. Mönö ëmigoidi bitö weca quëwënäni tömänäni ïnänite weetë bitö adocanque ingante adocanque ingante apënedinque, Waa quëwencebiimpa, ante botö beyë apënebi ëñencedänimpa, ämopa. Mäninque ante yewëmömopa.
﻿Botö Itota Codito ingante në cedömo inte Tantiago tönïñabo Codaabo ïnömo ïmopa. Mempo Wengonguï mïnitö ïmïnite waadete pönëninque aa pecä pömïni ïninque mïnitö Itota Codito nempo në ongömïni ïñömïnite botö, Acemïnimpa, ante yewëmömopa. 
Wengonguï waadete pönö piyënë cecä ïninque mïnitö tömengä nänö gänë entawënö edemö entawëninque nanguï waadete pönente waa cete quëwencemïnimpa, ante yewëmömopa. 
Botö në waadedömïni ëñëedäni. Botö, Codito engä beyenque mönö quëwëmämo ebänö ï, ante quingë yewëmoncete ante ceyömote wadäni wëne wëne cedäni ate wedinque botö, Mïnitö wee ceedäni, ante yewëmonguënëmo batabopa. Wengonguï quïmö ïñömonte tömengä ïñömö, Wede mïni pönënö ante pönömo ëninque mïnitö cöwë wee aaedäni, ante ëmëwo pönï pede pönongä ente entawëmompa. Ïninque botö weetë, Wede mïni pönënö ante wee cecemïnimpa, ante yewëmonguënëmo intabopa. 
Wengonguï, Botö ïmote në Baa änäni näni pante wequinque wentamö mongënänipa, ante tömënäni ïnänite apente äninque pïingampa, ante do yewëmongatimpa. Tömënäni ïñömö mïnitö weca do awëmö pönänipa cemïnii. Wengonguï pönö waadete nänö cegaïnö ante tömënäni wapiticë cedinque, Mïnitö baonque towenque mïni ceïnënö ante önonque cecemïnimpa, ante cedinque Wengonguï waadete pönö cecampa, ante babe ante odömonte apënedänipa. Ayë Itota Codito adocanque mönö Teiyë Awënë ïñongante tömënäni ïñömö tömengä ingante Baa änänipa. 
Mïnitö weetë tömänö ante ëñënïmïni ïñömïnite botö, Do mïni ëñënïnö ante weetë weetë adodö ante pönencemïnimpa, ante cedinque adodö ante yewëmonce cebo aedäni. Dodäni Equitobe quëwëñönänite mönö Awënë ente mäocä godäni ate tömengä në wede pönënämaï ïnäni ïnänite ede, Ömäe, ante capo wënongä wengadänimpa. 
Ayë anquedoidi në awënëidi ïnönäni ince pancadäniya tömënäni näni aagaïnö ince ñimpo cedinque tömënäni näni quëwengaïñömö ëmö cedinque wade gogadänimpa. Adinque Wengonguï, Botö apente anguïöne ïinque bayonte tömënäni ïnänite botö panceboimpa, ante ñöwo ïñömö geguincamenca wodämaï inguïmenca tëï goti wïninque tömënäni ïnänite wëmö ïñömö mangui tee mönete wee cecampa. 
Ayë Todömä ïñömö quëwengaïnäni tönö Gömoda ïñömö quëwengaïnäni eyequeï godongämë näni quëwengaincabo näni quëwengaincabo tönö adobaï wëne wëne cedinque nänöogengä ïnämaï ïñongante godö möninque ayë godömenque quingämë baï wïwa tote quëwengadänimpa. Mänömaï cete quëwënäni ate Wengonguï angä gonga weë tï wocëno gonte ëmëwo wengadänimpa. Mänömaï godö pangä näni wengaï baï ante odömöninque Wengonguï, Në wëne wëne cedäni adobaï gonga cöwë yede yede becoyömö caate wequïnänidö anguënë, ante mönö ïmonte odömoncete ante cegacäimpa. 
Ayë wïïmonte baï mä pönente në odömonte apënedäni ïñömö ñöwo mïnitö weca pöninque dodäni näni cegaï baï adobaï pönï cedänipa. Wïwa cedinque tömënäni wentamö mongente baï ede baö ñömenguï ëñadänipa. Awënëidi ïnänite ede Baa änänipa. Ayë anquedoidi öönedë ñäö ïñömö quëwënäni ïnänite ede babe äninque wëne wëne ante tedewënänipa. 
Incete anquedo awënë Mïiguedo ince tömënäni pïinte näni tedewënö baï adobaï tededämaï ingacäimpa. Möitee wodi baö ïnï adinque anquedo Mïiguedo tönö wëne awënë ïñömö ede, Æbänö cequïï, ante guëadö guëa angadaimpa. Äñönate Mïiguedo ïñömö, Botö në apente anguënëmo ïmopa diyë anguïmoo, ante pönëninque guïñente wedinque wëne awënë ingante, Wëne wëne cebipa töö, ante pïinte änämaï ingacäimpa. Weetë, “Wengonguï ince bitö ïmite Baa angä ëñencebiimpa,” angacäimpa. 
Ñöwodäni ïñömö tömënäni adämaï inte näni ëñënämaï ïnönö ante ede pïïninque do wïwa tedewënänipa. Weetë babeidi näni ëñënonque ante ëñëninque tömënäni mänïnonque ante näni cedö beyë wente näni ñömenguinque godömenque quingämë baï cedänipa. 
Tömënäni ede näni Ca ca wequinque baquïnö anguënë. Caïnö wodi nänö gogaïnö ince ede do godänipa. Ayë Badäö wodi, Nanguï enceboimpa, ante cedinque tömengä nänö oda cegaïnö ince tömënäni ïñömö adodö ante pogodo godinque, Godömenque nanguï enceboimpa, ante oda cedänipa. Ayë Codee wodi, Awënëidi ïnänite wido cecëimpa, ante nänö cegaïnö baï cedinque ñöwodäni näni wenguinque adobaï cedänipa. 
Mïnitö waadete pönëninque godongämë ponte cëñömïni ïïnäni ïñömö guïñënämaï inte adoyömö ponte cënänipa. Mïnitö tönö godongämë ongönäni beyenque mïni cabo wentamö baate baï ëmömïni awedö. Tömënäni, Në aawëmöni ïmönipa, ante babe apënedinque në cënïnäni baï ïnäni ïnänite pede godönämaï ïnäni inte tömënänique ade cente baï cedinque wïï nöïnö ante odömonte apënedänipa töö. Ayë waodäni, Cööne ce tobaimpa, ante weyönänite boguïmancoo cööneye ëmöñonte woboyë pö wido ce baï cedinque tömënäni näni, Pönömöni encemïnimpa, änïnö ante pönönämaï inte ede babe cedänipa. Ayë awë incayedë ömecawë ï adinque do be wite mempoga wënïwë baï ïnäni inte tömënäni mempoga wente baï ïnäni inte, Pönömöni cencemïnimpa, ante në babe änewënäni ïnänipa. 
Ayë gäwapëno tadömengadë ompota öñöñö mengonta mengonta cedinque ompota yabe tayönöï edonque öñö aï baï tömënäni wïwa ceyönäni wentamö näni entawënö adobaï edonque pönï ongö acëimpa. Ayë nëmö adodonque goquënë ince oo tobë weente wëmö ba baï tömënäni adobaï oda cete wapiticë godäni inte ede tömënäni näni cöwë tadämaï wewenguinque më mämonte baï ïñömö ede godäni ïnänipa. 
Ayë Adäö wodi nänö mömoidi weë nänö mömoidi weë nänö mömocä ingaingä inte Ënoco ïñömö tömengä Wengonguï beyë apënedinque dodäni babe ante në odömonte apënedäni ïnänitedö ante ïïmaïnö ante apënegacäimpa. “Mönö Awënë pongä apa quëwënänii. Ayë tömengä quïnäni teiyë waëmö ïnäni adobaï mïido ganca mänimpodäni pöñönänite adopo adopo ede pö pö cedinque önompo tipempoga mänimpoga pönäni inte bacoo ïnäni mönö Awënë tönö godongämë poncedänimpa. 
Tömengä mänömaï pöninque ede tömämö ïmonte apente ancecäimpa. Wengonguï ingante në Baa änäni ïnänite tömengä, Mïnitö mïni wewente baquinque botö ïmote Baa äninque ede ëñënämaï cemïnipa töö, ancecäimpa. Ayë, Mïni në Baa änoncabo ïnömïni inte mïnitö mïni wewente baquinque ede botö ïmote pïinte äninque wïwa ämïnipa. Ämo ëñëmaïmïnipa, ante edonque apënecete ante mönö Awënë poncecäimpa.” Mänömaïnö ante Ënoco wodi wëënëñedë pönï angacäimpa. 
Ñöwodäni ebämë cedäni ince në babe ante odömonte apënedäni ïñömö, Quïmë quëwëë, ante pïïninque piyënë cedämaï ïnänipa. Taadö ante tömënäni nämä näni ceïnëwënonque ante tee empote godänipa. Botö godömenque waa pönï cebo aedäni, ante nämä engö cedinque tedewënänipa. Ayë, Wadäni mönitö wedö ante pönö cecedänimpa, ante babe cedinque tömënäni wadäni ïnänite waa ate baï tededinque waa pönï cete baï godö apënedänipa cemïnii. 
Mïnitö guiquënë botö në waademïni ëñëedäni. Mönö Awënë Itota Codito nänö në da godongaïnäni ince, Æbänö baquïï, ante näni apënegaïnö ante ïïmaïnö ante pönëedäni. 
Tömënäni ïñömö mïnitö ïmïnite apënedinque, “Wodo ïïmeca ïinque bayonte ede wadäni nämä näni toïnëwente godönö ante goquïnäni ince Wengonguï ingante Baa ante badete toquïnäni ïnönäni inte ede do poncedänimpa,” ante apënedäni ëñëmïnitapa. 
Ïïnäni në badete todäni ïñömö Wengonguï Önöwoca ingante ëwocadämaï ïnäni inte ede nämä näni ceïnënö ante ëñente cedänipa. Mïnitö adocabomïni ïñömïnite tömënäni, Nänëneto nänënë gocemïnimpa, ante cedinque pä cete baï cedäni ïnänipa. 
Botö në waadedömïni ede ïïmaï ceedäni. Mïnitö mönö Teiyë Waëmö pönï ïnongä ingante wede pönëmïni inte mänïnö mïni wede pönënö ince dica tëï gö cete ongonca baï impa. Ante adinque mïnitö oncö dicaboga mënonte baï ede tëï pïñëninque godömenque ceedäni. Ayë Wengonguï Teiyë Waëmö Önöwoca ingante ëwocadinque mïnitö, Tömengä ebänö angää, ante ëñëninque mänïnonque ante Wengonguï ingante apëneedäni. 
Mïnitö, Mönö Awënë Itota Codito pönö waadete waa cecä beyenque mönö wënämaï inte cöwë wantepiyë quëwengëimpa, ante encete ante wänö cömïnitawo. Ïninque Wengonguï në waadete pönengä nempo cöwë waadete pönëninque ongöedäni. 
Pancadäniya guiquënë, Wabänö quëwenguïmoo, ante guïñente weyönänite mïnitö tömënäni ïnänite pïinte adämaï inte godö waadete waa ceedäni. 
Pancadäniya guiquënë gonga becoyömö oo goquïnäni ïmaï impa, ante adinque mïnitö weetë, Quëwencedänimpa, ante odömonte apënedinque tömënäni ïnänite ö ëmïni beyenque quëwencedänimpa. Wadäni guiquënë wïwa cedäni inte nämä baö wentamö mongente baï ëñayönänite mïnitö, Näate wece we, ante guïñente wedinque tömënäni weocoo näni näadincoo ince gampodämaï inte tömënäni beyë weetë waadete godö waa ceedäni. 
Mïnitö të go weente baï oda cedämaï incemïnimpa, ante Wengonguinque eyepë pönï ïnongä inte töö ëmengä ate mïnitö adiyë ongonte baï wede pönencemïnimpa. Ayë tömengä adocanque eyepë pönï cedongä inte pönö badongä ate mïnitö waïmïni bamïni ïninque mïnitö nanguï pönï mïni watapë toquinque tömengä nänö ñäö ëmöñömö ente mëicä eicemïnimpa. 
Wengonguï adocanque pönï ïnongä inte mönö ïmonte, Quëwencemïnimpa, ante në Ængaingä ingampa. Ïninque Itota Codito mönö Awënë nänö cegaïnö beyenque eyepë bate quëwëmö ïñömö mönö ïïmaïnö ante apënecëimpa. Wengonguï ëñëmi. Bitö badongaincoo de äñonte wëënë ïmämoque ïñonte ñöwopämo ïñonte wapämo mïïmämo ïinque bayonte bitö adobique cöwë ñäö entawente tëï ëmöninque Awënë në tëï pïñëmi ïnömi inte tömäo ïñömö quëwënäni ïnänite në Änömi ïmidö anguënë, ante mönö apënecëimpa. Mänömaï baquïnö anguënë, ante botö, Amëë, ämopa.
﻿Wëënëñedë quïnö wë wodonte baï ingatimpa, ante Itota Codito nänö odömongaïnö ante yewëmonte impa. Wengonguï ïñömö, Wante ïñonte quïnö baï baquïï, ante, Itota tömengä ingante në cedäni ïnänite odömoncecäimpa, ante cedinque Itota Codito ingante edonque odömongä agacäimpa. Ayë Itota Codito weetë tömengä anquedo ingante, Bitö Wäö botö në cecä weca godinque odömömi acecäimpa, ante da pönongä ponte odömongä atabopa. 
Botö Wäömo guiquënë, Quïnö botö adïnö tömänö ince nö impa, ante yewëmömopa. Mänïnö Wengonguï nänö angaïnö ante Itota Codito ince botö ïmote edonque odömongä adïmo inte botö adobaï wïïmonte baï tömänö botö adïnö ante, Nö impa, ante yewëmömopa. 
Wengonguï beyë botö apënedö ante ïï yewëmöintaa yewëmömopa. Mänintaa adinque në apënedäni näni toquinque. Ayë mäninta botö yewëmönïnö ante ëñente cedäni näni toquinque. Ede ïïmaï baquïöne wante ïñö oo baquïnö anguënë. 
Botö Wäömo ïnömo ïmopa. Atiabe ïñömö wayömö wayömö ince Codito ingante godongämë mïni pönencabo önompo ëmempoque go mencabomïniya acemïnimpa, ante botö yewëmömopa. Mönö Mempo Wengonguï wëënëñedë në quëwengaingä inte ñöwo quëwengä ince ayë wantepiyë quëwencecäimpa. Tömengä Önöwoca ince önompo ëmempoque go mëwoga önöwocaidi baï ëwocadongä inte Wengonguï nänö aace të contayömö tecetawë ïnö në ongongampa. Ïninque Mempocä tönö tömengä Önöwoca waadete pönö ceda ate mïnitö gänë entawencemïnimpa. 
Ayë adobaï Itota Codito ede Wengonguï ingantedö ante cöwë edemö pönï apënedongä inte wengä ate täno ñäni ömëmongaingä ingampa. Tömengä tömäme awënë odeyeidi näni Teiyë Awënë Odeye ïnongä ingampa. Tömengä adobaï mönö ïmonte në waadete pönënongä inte mönö wëne wëne cegaïnö adinque tömengä wepë inte mënongacäimpa. Tömengä adobaï waadete pönö cecä ate mïnitö gänë entawencemïnimpa, ämopa. 
Ayë Itota, Botö Awënë Odeyebo nempo quëwëninque mïnitö botö tönö godongämë aamïni bacemïnimpa, ante pönö badongacäimpa. Ayë, Botö Mempo Wengonguï ingante cecemïnimpa, ante Itota pönö cecä ate mönö Wengonguï quï, ante në godömö bagaïmö ïmompa. Tömengä ñäö baï ëmöñongante mönö waocabo tömenganque ingante waa acëimpa. Tömenganque cöwë në tëï pïñënongä inte quingämenque quëwënäni ïñönänite tömengä tömänäni Awënë ïnongä ingampa, ante mönö cöwë angëimpa, ante Amëë, ante ämopa. 
Ëñëedäni, tömengä ede boguïmancodë weëñongante, tömänäni tömengä ingante acedänimpa. Tömengä ingä në timpogaïnäni ince adobaï tömengä ingante acedänimpa. Ayë tömäme quëwënäni tömänäni tömengä ingante adinque Ca ca wecedänimpa. Mänömaï baquïnö anguënë, ante botö, Amëë, ämopa. 
Wengonguï Awënë adocanque Tömää në Cegaingä inte ïïmaï angampa. “Botö Tänobo ingaïmo inte Tömämo inguïmo ïmopa.” Mänömaïnö ante në angä ïñömö tömengä wëënëñedë do quëwengaingä inte ñöwo quëwengä ince ayë wantepiyë quëwencecäimpa. 
Botö Wäömo ïnömo ïmopa. Mïnitö tönïñabo inte botö mïnitö tönö Awënë Odeye Itota nempo quëwëninque mönö tömengä tönö godongämë aamö ïnömö ïmompa. Botö mïnitö tönö godongämë wewëmö ïmö incete mönö wenteye ïnämaï inte ee cemompa. Wengonguï nänö angaïnö ante apënedinque ayë, Itota mönö Codito ïnongä ingampa, ante, Nö impa, ante botö apënedö beyenque botö wää tëïwënë Patömoto ïñömö tee mönete baï quëwentabopa. 
Wengonguï Awënë itedë ïñonte Wengonguï Teiyë Waëmö Önöwoca ince botö ïmote bei ongonte baï ceyongä botö önöñabe ïnö adocanque tedepämo todompeta näni ancadeca we öonte baï yede të ëñentabopa. 
Ïïmaï angantapa. “Bitö quïnö wïïmonte baï abii, ante yewëmöintaa yewëmöe. Yewëmöninque wayömö wayömö ince Codito ingante godongämë näni pönencabo önompo ëmempoque go mencabodäniya ïñönänite tömënäni ïnänite da godöe,” ante angantapa. “Epeto quëwëñömö quëwënäni Ætämidöna quëwëñömö quëwënäni Pedegämo quëwëñömö quëwënäni Tiatida quëwëñömö quëwënäni Tadoditi quëwëñömö quëwënäni Pidadedepia quëwëñömö quëwënäni ayë Daoditea quëwëñömö quëwënäni Codito ingante godongämë näni pönencabo näni cabo näni cabo ïñönänite bitö tömënäni ïnänite ïï bitö yewëmöninta da godömi encedänimpa.” 
Äñongante botö, Æcänö äna ëñëmoo, ante dadi ëmente atabopa. Dadi ëmëñömote yedo concedï tï wodönoincade oodo inte badöincade önompo ëmempoque go mëa ganca ongoncade atabopa. 
Ayë yedo concedï tï wodönoincade ongöñömö adoyömö teceguedë adocanque në Waocä ëñagaingä baï inte ongongä atabopa. Tömengä doyencoo önöwa ganca incoo mongëninque ayë teceënëmë ïnö pacadeyenta oodo inte badöï ëënëmengä ingantapa. 
Tömengä ocabo tönö ocaguï ïñömö dayö näämenta pönï ëmö baï adobaï encadinque yoguimö ñäö pönï ëmö baï adobaï ñäö baï encacä ingantapa. Ayë tömengä awinca ince gonga wo becote baï ëmongä ingantapa. 
Tömengä önöwa ince yaëmenta bodonte näni änö gongapamö guii ocoi äñonte ñäö ëmö baï tömengä adobaï ëwacä ingantapa. Tömengä tedeyongä epë më conta goyonte epë të baï adobaï të ëñentabopa. 
Tömengä önönempo tömempo ince nëmöidi ëmempoque go mëa ganca nëengantapa. Ayë tömengä önöne ïnö yaëmë tipengaa waingamë engamë ënedinque yede tadete ongongantapa. Ayë tömengä awinca ince nenque nanguï tamonte baï ñäö baï ëmongantapa. 
Tömengä ingä adinque botö tömengä önöwa ïnö wente baï të gowëentabopa. Të gowëëñömo tömengä önompo tömempo inte botö ïmote gampodinque “Bitö guïñënämaï incebiimpa,” ante äninque ede, “Tömää badönämaï ïñedë botö Do Quëwengaïmo ïmopa. Ayë tömää ïinque bayedë ince botö Ayë Pönï në Quëwëmo inceboimpa,” ante angantapa. 
Ede “Botö në Quëwengaïmo ïnömo inte në wënïmo ince ñäni ömëmonte cöwë wantepiyë quëwëmo ïnömo ïmopa. Waodäni në wente godïnäni näni wente ongöñömö ongöñönänite botö, Cöwë wënämaï quëwencemïnimpa, ante botö tëï pïñëmämo inte në ëmo ïmopa. 
“Mänömaï beyë bitö wïïmonte baï bitö adïnö ante quïnö ñöwo ï, ante quïnö ïincayë ate baquïï, ante yewëmöe ämopa. 
Mänïï nëmöidi önompo ëmempoque go mëa ganca botö önönempo tömempo ince më öñoncoo bitö adincoo ante, Æbänö ï, ante bitö ëñënämaï ïnönö ante botö edonque pönï apënebo ëñencebiimpa. Botö ïmote godongämë näni pönencabo önompo ëmempoque go mencabodäniya ïñönänite tömënäni ïnänite në aadäni baï nëmöidi ïnänipa. Ayë yedo concedï tï wodönoincade oodo inte badöincade önompo ëmempoque go mëa ganca ongoncadecoo bitö adincoo ante, Quïnö baï ïnänii, ante botö adobaï bitö ïmite edonque pönï apënebo ate në ëñëmi bacebiimpa. Wayömö wayömö ince botö ïmote godongämë näni pönencabo önompo ëmempoque go mencabodäniya ïñömö tömënäni yedo concedï tï wodönoincade baï adobaï ïnänipa,” ante Waocä në ëñagaingä ïñömö botö ïmote apënegacäimpa. 
﻿Ayë adocä godömenque apënecantapa. “Epeto ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Botö ede nëmöidi önompo ëmempoque go mëa ganca botö önönempo tömempo në nëëmo ïmo inte botö adobaï yedo concedï tï wodönoincade oodo inte badöincade önompo ëmempoque go mencadea incade ongöñömö adoyömö teceguedë në cegömo ïmopa. 
“ ‘Mïnitö ebänö cemïnii, ante do ëñëmopa. Ede nanguï pönï cedinque mïnitö wenteye ïnämaï inte ee cemïnipa. Mïnitö wïwa cedäni ïnänite Baa ante quëwëmïnipa, ante do ëñëmopa. Ayë Wengonguï nänö në da godongaïmöni ïmönipa, ante në änäni incete ïnämaï ïñönänite mïnitö, Näwangä ïnänii, ante ëñencete ante apente adinque, Tömënäni babe änänipa, ante ëñente wemïnitapa. 
Mïnitö wenteye ïnämaï inte ee cemïni ïmïnipa. Ayë botö ëmöwo apënete beyenque wewëmïni incete godömenque godömenque cedinque mïnitö mïmönë nangë badämaï ïmïnipa, ante do ëñëmopa. 
“ ‘Incete adoque pönï mïni cedïnö wïï waa abopa. Mïnitö ede wïï wëënëñedë baï edemö waadete pönëmïni ïmïnipa, ante awedö. 
Ede mïnitö waa cedïmïni ïmïni incete ñöwo weetë wëne wëne cemïni bamïni awedö. Mänïnö ante pönëedäni. Mänïï mïni wëne wëne cedïnö ante, Ancaa wewente awedö, ante pönente ñimpo cedinque mïnitö wëënëñedë mïni waa cegaï baï adobaï cete quëwëedäni ämopa. Ämo ëñëninque mïnitö mïni wëne wëne cedïnö ante wedämaï ïmïni adinque botö mïnitö weca pömaïmopa. Pöninque mïni yedo concedï tï wodönoincade nänö ongöñömö ongöñonte botö ö enguïmodö anguënë. 
Incete adoque mïni cedïnö guiquënë waa abopa. Mïnitö ede Nincodaitaidi näni änäni näni cedö ante adinque pïinte ïmïnipa. Botö adobaï tömënäni näni cedö ante adinque pïinte ïmopa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni. Wengonguï waa gönea ïñömö mänïñömö adowenque quëwenguïwë pedïwë ïwempa. Tëï ëmonte në gänä cedäni ïnänite botö ïñömö, Mänïwë inca cencemïnimpa, ante pede godonceboimpa,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
Ayë adocä godömenque apënecantapa. “Ætämidöna ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Tömää badönämaï ïñedë botö Do Quëwengaïmo ïmopa. Ayë tömää ïinque bayedë ince botö Ayë Pönï në Quëwëmo inceboimpa. Botö në wënïmo ince ñöwo weetë ñäni ömëmongaïmo ïmopa. 
“ ‘Mïnitö wewëmïni inte adobaï ömepomïni ïmïnipa, ante botö do ëñëmopa. Incete mïnitö nö ëamïni ïmïnipa. Oodeoidi pancadäniya, Mönitö Wengonguï ingante möni pönencabo ïmönipa, ante në änäni incete wïï mänömaï ïnänipa. Tömënäni mïnitö ïmïnite ancaa pïinte babe änewënäni ïnänipa, ante botö do ëñëmopa. Mänïnäni ïñömö Tatäna ingante näni ëñencabo inte mänömaï cedänipa töö. 
Mïnitö quïnö beyë wewence cemïni ïmïni incete guïñënämaï ïedäni. Tatäna ince, Æbänö cemïnii, ante acete ante cecä beyenque waodäni pancamïniya ïmïnite tee mönecedänimpa. Önompo tipempoga ëöne ïñonte wewenguïmïni ïmïnipa. Ïninque mïnitö mïni wenguinque wemïni ince cöwë pönëninque edemö ceedäni. Mänömaï në cemïni ïninque botö, Mïni cöwë quëwenguinta, ante poganta baï mïnitö ïmïnite pönömo ëmaïmïnipa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni. Wadäni adopoque wëninque näni mempoga wenguïmämo baï tëï ëmonte në gänä cedäni ïñömö weetë mempoga wënämaï incedänimpa,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
Ayë adocä godömenque apënecantapa. “Pedegämo ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Botö ede yaëmë tipengaa waingamë engamë nëëmo ïmopa. 
“ ‘Ædönö quëwëmïnii, ante botö do ëñëmopa. Tatäna contaimpa ongonte nänö aayömö adoyömö mïnitö quëwëmïni ïmïni incete botö ïmo ede ñimpo cedämaï quëwëmïni ïmïnipa. Mïni quëwëñömö Tatäna adoyömö quëwengä ïninque, Antipato ede botö änö ante cöwë pönëninque edemö apënedongä ïñongante mänïñömö quëwënäni tömengä ingante wënönäni wengantapa. Tömengä wëñedë ince mïnitö botö ïmote ede, Dice pönëmogaa, änämaï ïmïnipa. 
“ ‘Incete pancaa mïni cedïnö wïï waa abopa. Ede pancamïniya docä Badäö nänö odömonte apënegaïnö ante ëñëwëmïni awedö. Tömengä ïñömö, Badaco godö cecä beyenque idegoidi tee tëwate baï oda cecedänimpa, ante cedinque adocä Badaco ingante odömonte apënecä ëñente cegacäimpa. Wadäni, Mönitö wengonguï cenguï impa, ante näni cönönï ante, Mïnitö cëedäni, ante Badaco ïñömö idegoidi ïnänite odömonte apënegacäimpa. Ayë onquiyënäni tönö godö towente ceedäni, ante odömonte apënegacäimpa. 
Ayë pancamïniya adobaï Nincodaitaidi näni odömonte apënedö ante ëñëwëmïni awedö. 
Mänömaï beyë mïni wëne wëne cedïnö ante, Ancaa wewente awedö, ante pönente ñimpo ceedäni. Mïnitö mïni wëne wëne cedïnö ante wedämaï ïmïni adinque botö wante ïñonte mïnitö weca pömaïmopa. Pöninque tömënäni näni odömonte apënedö ante në ëñëwënäni ïñönänite botö önöne ince yaëmë ënedinque yede tadedinque guëadö guëa ceceboimpa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni. Tëï ëmonte në gänä cedäni ïnänite cenguï mänää näni angaïnö botö wë wodönï cenguï ïñonte godömo ente cencedänimpa. Adodäni ïnänite adobaï dica näämentaca godömo encedänimpa. Wa ëmöwo ante pemöninque mänincaa yewëmonte ingëimpa. Në ënänique mänïwo ëñënäni ïnänipa,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
Ayë adocä godömenque apënecantapa. “Tiatida ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Botö ede Wengonguï Wëmo ïnömo ïmopa. Botö awinca ince gonga wo becote baï në ëmömo ïmopa. Botö önöwa ince yaëmenta bodonte näni änö baï ñäö baï në ëwabo ïmopa. 
“ ‘Mïnitö ebänö cemïnii, ante mïni waadete pönënö ante mïni wede pönënö ante wadäni ïnänite mïni waa cedö ante botö do ëñëmopa. Mïnitö wenteye ïnämaï inte ee cedinque godongämë cemïni ïmïnipa, ante ayë, Wëënëñedë do waa cedïmïni inte ñöwo godömenque waa cemïni ïmïnipa, ante adobaï do ëñëmopa. 
Incete adoque pönï mïni cedïnö wïï waa abopa. Onquiyengä Etabete në ëmongä ïñömö ede, Wengonguï beyë në apënebo, ante nämä ince në angä ingante wido cedämaï ïmïni inte weetë tömengä ingante ayë godömenque Ao ämïnipa töö. Ïñempa tömengä ïñömö botö ïmote në cedäni ïnänite nänö odömonte apënedö beyenque oda cete gocedänimpa, ante cecä beyë tömënäni onquiyënäni tönö godö towente cedänipa. Wadäni, Mönitö wengonguï cenguï impa, ante näni cönönï cënänipa töö. Mänömaï cecedänimpa, ante mäningä onquiyengä odömonte apënecäimpa. 
“ ‘Tömengä nänö towente cedïmämo ante, Botö wëne wëne cebo inte ancaa wewente awedö, ante pönente wabänö ñimpo cequingää, ante botö tömengä ingante ee pänämaï intabopa. Incete tömengä nänö wëne wëne cedö ante wedämaï quëwengä ingampa. 
Ïninque botö, Tömengä ingante cebo beyenque wëne wëne bate wewencecäimpa, ante ceceboimpa. Ayë tömengä nänö odömonte apënedïnö baï në ëñente cedäni ïñömö tömengä tönö näni guëa godö möwënïnö ante, Mönitö wëne wëne cemöni inte ancaa wewente awedö, ante pönente ñimpo cedämaï ïnäni ïninque tömënäni ïnänite adobaï botö cebo beyenque nanguï wëne wëne bate wewëmaïnänipa. 
Tömengä wënäni ïnänite wënömo wencedänimpa. Ïninque wayömö wayömö ince botö ïmote godongämë näni pönencabo tömancabodäniya ïñömö, Botö ince tömënäni näni mïmöno tönö ocaidë, Æbänö pönënänii, ante në ëñëmo ïnömo ïmopa, ante ëñencedänimpa. Ayë mïnitö cedï baï ante adinque botö weetë adobaï mïnitö tömämïni ïmïnite ceceboimpa. 
“ ‘Wamïni pancamïniya guiquënë Tiatida ïñömö quëwëmïni inte mäningä onquiyengä nänö odömonte apënedö ante mïnitö në pönënämaï ïmïnipa. Ayë Tatäna wë wodonte nänö angaïnö ante ëñënämaï ïmïnitapa. Ïninque botö mïnitö ïmïnite ïïmaï ämopa. Mïnitö teëmë mongencoo mongente gote baï wedämaï incemïnimpa, ante wadö ante änämaï inceboimpa. 
Weetë botö ocë ëmente weenganca mïnitö ede do mïni pönënö ante ñimpo cedämaï ïedäni. Mäninque ämopa. 
“ ‘Inguipoga ïinque baganca edänidö botö änö në cedönäni inte tëï ëmonte në gänä cedäni ïnänite botö pönö cebo ate tömënäni nämä tëï pïñënäni badinque tömämë quëwënäni ïnänite në änäni bacedänimpa. 
Botö Mempo botö ïmote pönö cecä beyenque Awënë badinque nämä tëï pïñente inte në ämo baï botö adobaï tömënäni ïnänite pönö cebo beyenque awënëidi badinque aacedänimpa. Teiyë awënë tömengä nempo quëwënäni ïnänite aacä baï tömengä ïñömö tömäme quëwënäni ïnänite, Ïïmaï ceedäni, ante aacecäimpa. Dai inte bete cengëmö tëï ënacä nancate baï cedinque tömengä adobaï wabeca wabeca quëwënäni ïnänite nanguï pante cececäimpa. 
Mänïnäni ïnänite botö adobaï wadaamö ñäö bayonte apäimö ince godömo encedänimpa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
﻿Ayë adocä godömenque apënecantapa. “Tadoditi ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Wengonguï Önöwoca ince önompo ëmempoque go mëwoga önöwocaidi ëwocadongä ingampa. Botö ïñömö tömengä ingante në ëwocate quëwengaïmo inte nëmöidi önompo ëmempoque go mëa ganca ïnäni në nëente ingaïmo ïmopa. “ ‘Ïninque, Mïnitö ebänö cemïnii, ante do ëñëmopa. Mïnitö mïïmïni quëwëmïnipa, ante wadäni apënedäni incete mïnitö wïï waa cete quëwëmïni inte do wengaïnäni baï ïmïnipa töö. 
Ede, Botö Wengonguï ayongä mïni cedïnö wïï eyepë cemïnipa, ante adinque botö, Ñäni ömëmöedäni, ante ämopa. Ñäni ömëmöninque mïnitö, Ayë mïïnäni quëwënäni ince në wence cedäni baï badäni incete tömënäni wënämaï inte weetë tëïmö bacedänimpa, ante ceedäni. 
Mänömaï beyë, Quïëmë do ënïmïni baï ïmïnii, quïëmë ante do ëñëmïnii, ante mänïnö ante weetë adodö ante pönëedäni. Pönëninque mïnitö mänïnö ante ëñente ceedäni. Ayë mïni wëne wëne cedïnö ante, Ancaa wewente awedö, ante pönente ñimpo ceedäni. Weetë mïnitö wïï ñäni ömëmonte baï ïmïni ate wedinque botö ince mïnitö weca awëmö në engä baï pömaïmopa. Ayë, Awëmö në engä eyedënö ponguingää, ante ëñënämaï ïnäni baï botö adobaï mïnitö ëñënämaï ïñömïni mïnitö weca awëmö ponguïmo apa quëwëmïnii. 
“ ‘Incete Tadoditi ïñömö mïni quëwencabo ïñömïnite pancadäniya tömënäni weocoo wentamö nämönämaï baï ïnïnäni inte në waa cete quëwënänipa. Mänïnäni waa cete quëwënäni beyë eyepë ïnönäni inte weocoo näämentacoo mongente botö mïñë gocedänimpa. 
Në tëï ëmonte gänä cedäni ïñömö adobaï weocoo näämentacoo mongencedänimpa. Ayë, Quëwenguinta, ante Wengonguï nänö yewëmongaintaa mänïnäni ëmöwo do yewëmöï ïninque botö cöwë wade cedämaï inceboimpa. Weetë botö Mempo Wengonguï weca ayë tömengä anquedoidi weca botö, Ïïnäni botö mïñë gogaïnäni ïnänipa, anceboimpa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
Ayë adocä godömenque apënecantapa. “Pidadedepia ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Botö ede në Teiyë Waëmö ingaïmo ïmopa. Nö ante cegaïmo inte botö docä Awënë Dabii nänö wi ënequï në nëengaïmo ïmopa. Ïninque quïnö odemö botö wi ënebo ince mänïnemö wacä edö cete tee mönequingää. Ayë quïnö odemö botö tee mönebo ince mänïnemö wacä edö cete wi ënequingää. 
“ ‘Mïnitö ebänö cemïnii, ante do ëñëmopa. Mïnitö cecemïnimpa, ante botö odemö wi ënete baï cebo aedäni. Æcänö mänïnemö weetë tee mönequingää. Ede de angampa. Mïnitö wïï tëï pïñëmïni ïmïni incete botö angaïnö ante ëñente cemïni inte botö ëmöwo ante, Dice ëñëmöniyaa, ante änämaï ïnïmïni ïmïnipa. Botö do ëñëmopa. 
Möni oodeocabo ïmöni ince pancadäniya, Mönitö Wengonguï ingante möni ëñencabo ïmönipa, änäni incete ïnämaï ïnänipa. Weetë tömënäni ïñömö babe änewënäni ïnänipa. Tatäna ingante näni ëñencabo ïnänipa töö. Botö godö cebo ate adodäni mïnitö weca ponte mïnitö önöwa gäänë ede weencedänimpa. Ayë, Botö mïnitö ïmïnite në waadete pönengaïmo ïmopa, ante botö godö odömömo ëñencedänimpa. 
Mïnitö ïmïnite, Ee cedinque wenteye ïnämaï ïedäni, ante botö angaïnö ante ëñente në cedïmïni ïmïni adinque botö weetë mïnitö ïmïnite wee aaceboimpa. Inguipoga quëwënäni tömänäni näni wewenguïmämo ancaa baquïnö anguënë. Ede Tatäna, Æbänö quëwënänii, ante acete ante cecä ate näni wewëñedë botö ïñömö, Mïnitö wewënämaï incemïnimpa, ante mïnitö ïmïnite wee aaceboimpa. 
“ ‘Botö oo ocë ëmente ponguïmo ïmopa. Wengonguï poganta nänö godonguinta, ante mïnitö ïmïnite godongä encemïnimpa. Mäninta mïni enguinta ïñömö wacä ënämaï incecäimpa, ante mïnitö mïni entawënö ante godömenque godömenque ñimpo cedämaï ïedäni. 
Botö cebo ate waodäni tëï ëmonte në gänä cedäni ïñömö tömëmo Wengonguï teiyë waëmö oncönë wantepiyë quëwenguïnänidö anguënë. Tömënäni Wengonguï weca cöwë quëwente taodämaï incedänimpa. Tömënäniya botö Wengonguï ëmöwo yewëmonceboimpa. Mïï Eedotadëë näni äñömö ïñömö botö Wengonguï nänö quëwëñömö ïñonte mänïï tömengä nänö quëwëñömö ince öönedë ïnö da pönongä weengëimpa. Mänïï Wengonguï nänö quëwëñömö ëmöwo botö adobaï tömënäniya yewëmonceboimpa. Ayë botö wawo botö ñöwo pemongaïwo adobaï tömënäniya yewëmonceboimpa. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante në ëamonca ïmïni inte ëñëedäni,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
Ayë adocä godömenque apënecantapa. “Daoditea ïñömö Wengonguï ingante godongämë näni pönencabo ïnänite në aacä acecäimpa, ante botö änö ante ïïmaï yewëmöe ämopa. ‘Botö ëmöwo Amëë, ante pemongaïmo inte botö cöwë, Näwangä impa, ante në cöwë edemö apënegaïmo ïmopa. Wëënëñedë Wengonguï nänö badongäñedë mänïñedë botö tömengä tönö godongämë badongaïmo beyenque tömengä nänö badongaincoo tömancoo Awënë badinque botö në ämo ïmopa. 
“ ‘Mïnitö ebänö cemïnii, ante do ëñëmopa. Yoguipë baï ïnämaï ïmïni incete ocoi ämë baï adobaï ïnämaï ïmïnipa töö. Ïñempa yoguipë baï ïmïnipa diyë waa aquïmoo. Ede ocoi ämë baï ïmïnipa diyë waa aquïmoo. 
Mïnitö yoguipë baï ïnämaï ïmïni incete ocoi ämë baï ïnämaï ïmïni inte weetë wïï eyepë cemïni inte gänë ämë baï ïmïnipa töö. Mänömaï beyë botö ede tömëmo önönë towe tänonte baï mïnitö ïmïnite adobaï wido cece cebo apa quëwëmïnii. 
Mïnitö, Mönitö nanguï ëamöni ïmönipa, ante ämïnipa. Ede, Tömëmöni mäincoo gete da wëninque eyepë ëamönipa, ante ämïnipa. Ïñempa mänïnö ante wapiticë pönente ämïnipa. Mïnitö mïni wewënö ince ëñënämaï ïmïnipa töö. Mïnitö ebänö bate cemïnii, ante adinque wadäni, Mïnitö wodi, ancedänimpa. Ömepodäni baï ïmïni inte mïnitö babetamönäni baï ïmïni inte ömaadäni baï ïmïni incete, Mänömaï ïmönipa, ante ëñëmïniyaa. 
“ ‘Mänömaï beyë botö, Ïïmaï ceedäni, ante waadete ämopa. Botö pönö cebo beyenque mïnitö weetë waa bate baï nanguï cecemïnimpa, ämopa. Mänïnö botö pönö cedö ïñömö oodo gongapamö aca podonte ate waëmö oodo bate baï impa. Ïninque mïnitö, Mönitö nanguï ëamöni bacemönimpa, ante cedinque botö weca ponte tömëmo oodo ante godonte ëedäni. Ayë, Ömaamöni ïnämaï incemönimpa, ante guingo imönämaï incemönimpa, ante mïnitö botö weocoo näämentacoo godonte ente mongëedäni. Ayë mïnitö, Awinca waa acëimpa, ante cedinque tömëmo awinca cönömöïmë godonte ëninque cönömöedäni. 
“ ‘Botö në waadete pönënäni ïnänite botö pïinte ämo inte adobaï pante cebo ïmopa cemïnii. Mïnitö nanguï cedinque mïni wëne wëne cedïnö ante, Ancaa wewente awedö, ante pönente ñimpo ceedäni. 
Ëamonca ëñëedäni. Botö ince odemö yabe ïnö ongonte baï waomïni mïmöno a ongöninque, Wi ënequï, ante aa peyömo waocä ecämenque ince ëñëninque odemö wi ënete botö ïmo, Pö guiie, angä ïninque botö ïñömö ede tömengä mïmönë pö guiiceboimpa. Tömengä mïmö botö oncö baï ïñonte botö tömengä tönö cente baï cöwë quëwenceboimpa. Ayë tömengä weetë botö tönö cente baï cöwë quëwencecäimpa. 
Botö tëï ëmonte në gänä cegaïmo inte botö Mempo nänö aace të contaimpaa tömengä tönö guëa të contagaïmo baï në tëï ëmonte në gänä cedäni ïñömö adobaï botö tömëmo aace të contayömo botö tönö godongämë të contacedänimpa, ante ämo adopaa të contaquïnäni. 
“ ‘Wayömö wayömö ince botö ïmote godongämë näni pönencabo ïnänite Wengonguï Önöwoca quïnö angää, ante tömengä nänö änö ante tömënäni në ëamonca ïmïni inte ëñëedäni,’ ante mäninque ämopa,” ante Waocä në ëñagaingä ïñömö botö ïmote apënegacäimpa. 
﻿Botö Wäömo ïnömo inte ayë ate ëmö ayömote öönedë ïnö odemö wi ënete atabopa. Todompeta näni ancadeca we öonte yede të baï tedepämo täno botö ëñënïnö ïñömö ñöwo weetë adopämo botö ïmote ïïmaï äninque, “Ïñömö pö ëe. Æ̈ñömite botö, Ayë ate quïnö baquënë inguïï, ante bitö ïmite edonque odömömo acebiimpa,” angantapa. 
Mänïnö ante äñongä Wengonguï Önöwoca ince botö ïmote bei ongonte baï ceyongä botö wïïmonte baï adinque ïïmaï atabopa. Öönedë ïnö Awënë të contaimpa ayömo adocanque mänïñömö të contacä atabopa. 
Mäningä adoyömö në të contadongä ïñömö dica ñäö baï ëmonca baï adobaï ëmongä ingantapa. Aatape näni äninca baï codönadïna näni äninca baï mäninca mencaa ñäö baï inca baï tömengä adobaï ëmongä ingantapa. Awënë të contaimpa ïñömö daimë dica baï etëmedada näni äninca ëmonca baï inte eidämë waïmë pönï gongëmënimpa. 
Mänimpa Awënë nänö aace të contaimpa waimpacoo beinticoatodo ganca mänimpopacoo mänïñömö godämë a ongompapa. Adopacoo ïñömö në aadäni në Picënäni beinticoatodo ganca mänimpodäni të contadinque näämentacoo mongëninque poganta oodo inte badöinta da wencate a ongönänitapa. 
Awënë të contaimpa ïnö näinte yede yede ta gote detebo tei tei të tëñonte yede pönï änimpa. Ayë Awënë të contayömö tecetawë ïnö tï wodönoincade önompo ëmempoque go mencadea wocedöincadecoo a ongönimpa. Wengonguï Önöwoca ince önompo ëmempoque go mëwoga önöwocaidi baï ëwocadongä inte mänincadecoo baï ingampa. 
Ayë Awënë të contaimpaa tecetawë ïnö adobaï gäwapentibe baï ïñonte awocawenta baï ïnimpa. Ayë Awënë të contaimpa ïñömö mïïnäni quëwënäni mënaa go mënaa ïnäni godämë a ongönänitapa. Mänïnäni ïñömö tecetawë ïnö önöñabe ïnö tömäo awinca ëmönäni atabopa. 
Tänocä mïingä quëwengä botö adingä ïñömö nëöö baï ëmongampa. Ayë wacä mïingä quëwengä botö adingä ïñömö wagada mempo baï ëmongampa. Wacä mïingä quëwengä botö adingä ïñömö tömengä awinca waocä awinca baï ëmongampa. Ayë tömangä mïingä quëwengä botö adingä ïñömö guingämöwë pao pao gocä baï atabopa. 
Mëa go mëa mïïnäni quëwënäni ince adocanque adocanque önompo ëmempoque go adoguënepenque ëmente quëwënäni ïnänipa. Ayë adodäni inte tömënäni baonga godämë tömanga nanguï pönï awinca ëmonte ënömengadenguënepë ince awinca adobaï ëmönänipa. Mänïnäni ede itedë woyowotë ñimpo cedämaï inte ïïmaï ante ämotamïni änänipa. “Bitö Teiyë Waëmö Awënë ïmidö, bitö Teiyë Waëmö Awënë ïmidö, ante ämönipa. Wengonguï Awënë bitö adobique Tömää në Cebi inte wëënëñedë do në quëwengaïmi ïmi ñöwobi adobi ïnömi inte ayë wantepiyë cöwë quëwencebiimpa.” Ante ämotamïni ante cöwë änänipa. 
Awënë të contaimpaa në të contadongä inte në wantepiyë cöwë quëwengaingä ingante apënedinque mëa go mëa mïïnäni quëwënäni ïñömö ïïmaï ante apënedänipa. Bitö ñäö ëmömi ïmipa, ante apënedinque tömënäni, Bitö ïmite waa amönipa. Mönitö bitö ïmi waa ate pönente apënemönipa, ante apënedänipa. 
Mänömaï ante apëneyönäni në aadäni në Picënäni ïñömö beinticoatodo ganca mänimpodäni Awënë të contaimpaa në të contadongä inte në wantepiyë cöwë quëwengaingä weca ede weëninque tömengä ingante, Bitö Wengonguï Awënë ïmidö anguënë, ante watapë apënedinque tömënäni poganta gä encadinque Awënë të contaimpa gäänë cö cedinque ïïmaï ante ämotamïni ante änänipa. 
“Bitö ïñömö mönitö Wengonguï Awënë ïmidö, ämönipa. Bitö badöïnënö, ante pönente ingaïmi inte öönedë ongönäni tönö inguipoga ongönäni tönö tömänäni ïnänite badongaïmi ïmipa. Bitö wïï badömi baï tömänäni badongaïnäni quëwënämaï de ancedönänimpa. Mänömaï beyë bitö eyepë ïnömi ïñömite, Bitö ñäö ëmömidö anguënë, ante mönitö bitö ïmite waa amönipa. Bitö nämä tëï pïñente në cebi ïmidö, ante bitö ïmite ämönipa,” ante ämotamïni ante änänipa. 
﻿Ayë Awënë nänö aace të contaimpaa në të contacä ïñömö tömengä önönempo tömempo ince yewëmöinta dadi ompointa nëengä atabopa. Mäninta tipäataa yewëmöinta impa. Adotaa yewedeta ïñömö guïñenca baï inte tee bedinta önompo ëmempoque go mentaa ïnimpa. 
Ayë Wengonguï anquedo adocanque në tëï ëmongaingä inte yede aa pecä atabopa. “Mäninta dadi ompointa wi empoquïï, ante ecänö nö waa pönï ïnongä inte eyepë inte tee bededinta wäa wäa ënete wi empoquingää,” angantapa. 
Ayë öönedë ince inguipoga ince tadömengadenga ince cöwä ayönäni, Æcänö mäninta wi empoquingää, cencadenta ïnö ecänö aquingää, ante ede de angantapa. 
Æcänö nö waa pönï ïnongä inte eyepë inte dadi ompointaa wi empoquingää ïñömö ede de angampa. Cencadenta ïnö ecänö aquingää ante de angampa, ante adinque nanguï pönï Ca ca wetabopa. 
Ca ca webo adinque në aadäni në Picënäni ïñönäni adocanque në Picengä ince botö ïmo, “Wedämaï ïe. Weetë cöwä ae, angantapa. Adocanque onguïñengä ïñömö mäninta wi empoquingä a ongongampa. Awënë Dabii Pëingä ince tömengä ïñömö docä Oodaa pëïnäni näni cabo ïñonte në nëöö baï tëï ëmönongä inte në gänä cecä ingaingä ingampa. Tömengä ïñömö ede eyepë inte tee bededinta önompo ëmempoque go mentaa wi empodinque dadi ompointa wi empocecäimpa,” angantapa. 
Ayë Wengonguï Codotedo näni wënönäni në wëningä baï ingä atabopa. Tömengä Awënë Wengonguï nänö aace të contayömö teceguedë ongöñongä mïïnäni quëwënäni mënaa go mënaa ïnäni tönö në aadäni në Picënäni godämë a ongönäni atabopa. Tömengä ïñömö önömoncawencoo önompo ëmempoque go mëwäa ëmoncadinque awinca önompo ëmempoque go mëmonga ëmongacäimpa. Ede Wengonguï Önöwoca ince önompo ëmempoque go mëwoga önöwocaidi baï nänö ëwocadö baï mänïï awincacoo ïnänipa. Adodäni önöwocaidi ïnänite inguipoga da pönongä pöninque tömënäni inguipoga tömäme gote cewodäni ïnänipa. 
Ayë Wengonguï Codotedo ïñömö Awënë të contayömö pöninque në të contadongä önönempo tömempo ïnö dadi ompointa nänö nëëninta ö engantapa. 
Tömengä mäninta ö engä ate mëa go mëa mïïnäni quëwënäni tönö në aadäni në Picënäni beinticoatodo ganca mänimpodäni Wengonguï Codotedo weca ponte ede weënänitapa. Ïïnäni tömänäni ampoquï adapa näni änö nëëninque oweta oodo inte näni badöinta oguï waaquï eyede enga nëënänitapa. Wengonguï quïnäni tömengä ingante näni apënedö ïñömö mänïï oguï waaquï baï impa. 
Tömënäni mä äninque ïïmaï ante ämotamïni ante änänitapa. “Bitö ïmite wënönäni në wënïmi inte bitö nö waa pönï ïnömi ïmipa. Ïninque bitö eyepë inte dadi ompointaa ente tee bededinta wäa wäa ënete wi empoquïmi ïmipa. Waodäni näni cabo waodäni näni cabo ince wadö näni tedecabo wadö näni tedecabo ince wacä awënë näni cabo wacä awënë näni cabo ince wabeca näni quëwencabo wabeca näni quëwencabo ince waodäni ïnänite bitö, Wengonguï quïmïni bacemïnimpa, ante cedinque nämä wepë godonte engabiimpa. 
Bitö nempo quëwëninque tömënäni bitö tönö godongämë aadäni bacedänimpa, ante badongabiimpa. Mönö Wengonguï ingante cecedänimpa, ante bitö pönö cebi ate tömënäni, Mönö Awënë Odeye Wengonguï quï, ante në godönäni bagaïnäni ïnänipa. Mänïnäni ede awënëidi badinque inguipoga quëwënäni ïnänite aacedänimpa.” ante ämotamïni änänitapa. 
Ayë ayömo Wengonguï anquedoidi ïñömö bacoo ïnäni inte ämotamïni änäni ëñëninque, Tömënäni epodö mïido ganca ïnänii, ante botö edö cete tee mampote ëñenguïmoo. Ede mïïnäni quëwënäni tönö në aadäni në Picënäni tönö Awënë të contaimpa gäänë teceguedë ongöñönänite Wengonguï anquedoidi ïñömö yabeque godämë gongente ongönänitapa. 
Mänïñömö godämë ongöninque tömënäni yede äninque ïïmaï ante ämotamïni änänitapa. “Wengonguï Codotedo ingante wënönäni në wëningä inte tömengä nö waa pönï ïnongä inte eyepë ingampa. Tömengä ede tëï pïñengä ingänö anguënë. Tömengä quincoodö ince tömancoo në ëacä inte tömänö ante ëñënongä ingänö anguënë. Tömengä tëï pïñente inte tömää nänö ceïnënö cedongä ingampa. Tömengä ingante, Bitö ïmite waa amönipa. Bitö ñäö ëmömidö anguënë, ante bitö ïmite watapë apënemönipa,” änänitapa. 
Ayë Wengonguï nänö badongaïnäni öönedë quëwënäni ince inguipoga quëwënäni ince tadömengadë quëwënäni ince gäwapentibedë quëwënäni ince tömänäni adoyedë ïïmaï ante ämotamïni ante änäni ëñentabopa. “Awënë të contaimpaa në të contadongä ingante ayë Wengonguï Codotedo ingante tömëna ïnate ïïmaï ämönipa. Mïnatö ïmïnate watapë ämönipa. Mïnatö ïmïnate waa amönipa. Mïnatö ñäö ëmömïnadö anguënë. Mïnatö tëï pïñëmïna ïmïnadö anguënë. Wantepiyë ïñonte mänïnö ante cöwë ancemönimpa,” ante änänitapa. 
Ante äñönäni mëa go mëa mïïnäni quëwënäni adobaï, “Ïïmaï baquïnö anguënë,” ante, “Amëë,” änänitapa. Ayë në aadäni në Picënäni ïñömö ede weëninque watapë änänitapa. 
﻿Ayë Wengonguï Codotedo ïñömö tee bedinta önompo ëmempoque go mentaa ince yewëmöinta dadi ompointa tee bededinta tänota wi empoyongä atabopa. Ayë mëa go mëa mïïnäni quëwënäni ince adocanque ïñömö tömengä nänö tedepämo detebo të baï inte botö ïmote, “Pöe,” ante yede angä ëñentabopa. 
Tece ayömo cabayo näämenta ëñacä do a ongongä atabopa. Cabayo inte në të contacä ïñömö to piyencaimpa nëengantapa. Tömengä ïñömö wadäni ïnänite guëadö guëa cete tëï ëmongä inte gänä cedongä ïñongante Awënë poganta pönönäni ëninque tömengä weetë guëadö guëa cecete ante cabayo mongente gocantapa. 
Ayë Wengonguï Codotedo weetë tee bededinta wataa wi empoyongante mëa go mëa mïïnäni quëwënäni ince wacä ïñömö botö ïmote, “Pöe,” angä ëñentabopa. 
Ayë wacä cabayo opatawë gonga ëmö baï ëñacä pongantapa. Waodäni ince wacä ingä wacä ingä wënoncedänimpa, ante cedinque Wengonguï godö angä beyenque cabayo inte në të contacä ïñömö, Inguipoga quëwënäni piyënë cedämaï incedänimpa, ante në cecä bacantapa. Ayë, tömengä ingante ñënë yaëmë baï pönönäni engantapa. 
Ayë Wengonguï Codotedo weetë tee bededinta wataa wi empoyongante mëa go mëa mïïnäni quëwënäni ince ayengä ïñömö botö ïmote, “Pöe,” angä ëñentabopa. Tece ayömo cabayo wentamö ëñacä do a ongongä atabopa. Cabayo inte në të contacä ïñömö tee manguï önönempo nëengä ingantapa. 
Ayë mëa go mëa mïïnäni quëwënäni weca tedepämo baï ëñëñömo, “Todigomö tönö tebadamö näni cenguïmö, ante nanguï näni godonte ëïmö impa, ancete ante ïïmaï angä ëñentabopa. Tömää itedë cedäni ate näni ceganca beyë todigomö mëa diboda pönï tee manguï ganca mäninque godonte encedänimpa. Adobaï tömää itedë cedäni ate näni ceganca beyë tebadamö önompo ëmempoque go adoque diboda tee manguï ganca mäninque godonte encedänimpa. Ayë oguinguipë ante odibomö näni ämö eyepë pecëimpa, ante ee aedäni. Biïnömë ante yowe eyepë pecëimpa, ante ee aedäni.” 
Ayë Wengonguï Codotedo weetë tee bededinta wataa wi empoyongante mëa go mëa mïïnäni quëwënäni ince tömangä ïñömö botö ïmote, “Pöe,” angä ëñentabopa. 
Tece ayömö cabayo nämënäa ëñacä do a ongongä atabopa. Cabayo inte në të contacä ïñömö tömengä ëmöwo, Në Wënöïnengä, ante pemonte ëmongantapa. Waodäni näni wente ongöñömö awënë tömengä mïñë tee empo pongantapa. Wengonguï Codotedo pönö cecä beyenque tömëna inguipoga quëwënäni ïnänite adinque mënaa go mënaa ïñönänite adocanque ingante wënöninque ayë wadäni mënaa go mënaa ïñönänite adocanque ingante wënöninque nanguï ïnäni ïnänite në wënöna badatapa. Tömëna pancadäniya ïnänite yaëmenca në wënöna badatapa. Ayë tömëna godö ceda beyenque waodäni pancadäniya gue ënente näni wenguïmämo pö wencedänimpa. Ayë tömëna godö ceda beyenque pancadäniya quingë wodonte näni wenguïmämo pö wencedänimpa. Ayë tömëna godö ceda beyenque pancadäniya babeidi wënönäni beyë wencedänimpa. 
Ayë Wengonguï Codotedo weetë tee bededinta wataa wi empoyongante botö, Wengonguï quï, ante näni wëmonca iya täïmoga ënömengadë ïnö waodäni önöwocaidi owodäni atabopa. Mänïnäni Wengonguï nänö angaïnö ante në ëñente cedäni inte, Itota mönö Codito ïnongä ingampa, ante, Nö ante impa, ante apënedäni beyë tömënäni ïnänite wënönäni wengaïnäni ïnänitapa. 
Adodäni yede äninque ïïmaï änänitapa, “Awënë Wengonguï bitö tömänäni ïnänite në Aabi ïnömi ïmipa. Ede teiyë waëmö ïnömi inte bitö në nö ante apënebi ïmipa. Ïninque inguipoga quëwënäni mönitö ïmönite në wënönïnäni ïnänite eiquedö apente anguïmii. Ayë mönitö wepë möni gowepë beyë ante tömënäni ïnänite eiquedö panguïmii ämönipa.” 
Mänïnäni tömänäni ïnänite tömengä doyencoo näämentacoo pönongä ënänitapa. Æ̈ñönänite, “Wedenque ayë ee ongöedäni,” äninque tömengä, “Mïnitö ïmïnite do wënönäni wëmïni baï wadäni mïni tönïñadäni ayë mïïnäni quëwënäni inte mïnitö tönö Wengonguï ingante në cedönäni ïnänite wënoncedänimpa. Ïïnäni ïnänite wënonguënënäni ïnänipa, ante Wengonguï nänö änö baï tömënäni ïnänite ïinque näni wënonganca ee ongöedäni,” ämopa, ante angantapa. 
Ayë Wengonguï Codotedo weetë tee bededinta wataa wi empoyongä atabopa. Mänïñedë tëïmö goinque oce oce gotimpa. Waodäni tömënäni guiidengä wengä ate wewente beyenque wentamoncoo mongënäni baï nenque ïñontobë adobaï wentamö pönï ëmö batimpa. Apäicä peibo ïñedë ince wepë baï opatawë ëmö batimpa. 
Ayë nëmoncoo öönedë ïnö owocoo ïñömö weë të ayë waa weë të ayë waa weë të inguipoga ïñömö të weëninque iigowëmö ayë icadämaï ïñonte nanguï woboyë pëmëñonte woga woga cedinque të weente baï adobaï të weënänitapa. 
Ayë ööne ince mincayonta dadi ompote baï de ä batimpa. Ayë tömanquidi tömää wää tëïwënë ïñontobë wayömö gote de ä baï ïnimpa. 
Ayë awënë odeyeidi ince ñënënäni inte në cedönäni ince tontadoidi awënëidi ince në nanguï ëadäni ince tëï pïñente cedäni ince tömënäni guïñente badänitapa. Ayë awënë në godonte ëningä beyenque në cete quëwënäni ince nämanque cete quëwënäni ince tömënäni tömänäni guïñente badänitapa. Guïñente badinque tömënäni änanquidi eite ontatodë ïñömö wë womönänitapa. Ayë onquiyaboga dicabocodë teceguedë go guiite wë womönänitapa. 
Ayë waodäni ïnänite aa pete baï tömënäni, “Onquiyaboidi ëñëedäni, dicaboidi ëñëedäni, Awënë të contaimpaa në të contadongä mönitö ïmönite adämaï incecäimpa, ante cedinque mïnitö mönitonga të weente beocaedäni,” ante aa pedänitapa. Ayë, “Wengonguï Codotedo enguï badinque mönitö ïmönite pänämaï incecäimpa, ante cedinque të weente beocaedäni,” ante aa pedänitapa. 
“Ede tömëna näna nanguï pönï enguï baquïöne do ba ïninque ecänö ayë quëwenguingää. Ede de ä inguïnö anguënë,” ante wedänitapa. 
﻿Ayë ate Wengonguï anquedoidi mënaa go mënaa ongönäni atabopa. Adocanque yedecapë ïnö ongöñongante wacä yewaïnö ongöñongante wacä ïmatë betamonca ïnö ongöñongante tömangä ëmatë betamonca ïnö a ongongantapa. Ïninque, Woboyë mëa go mëa ïñonte mönö a ongönö ïnö inguipoga go pëmënämaï, ante cedinque cedänitapa. Tömënäni ömaa ïñömö ince gäwapentibe ïñömö ince adobaï tömäo awencoo peyömö ince woboyë pëmënämaï ingëimpa, ante cedänitapa. 
Wacä anquedo nenque tamönö ïnö pongä atabopa. Tömengä Wengonguï në Quëwengaingä nänö yewëmöingö nëente pongä atabopa. Wengonguï anquedoidi mënaa go mënaa ïnäni ïñömö inguipoga ince gäwapentibe ince wo ëwente cecedänimpa, ante cedinque Wengonguï godö cecä beyenque tëï pïñënäni badänitapa. Mänïnäni ïnänite Wengonguï anquedo ñöwo pöningä yede aa pecantapa. 
“Ee ongöedäni. Ede mïnitö inguipoga ince gäwapentibe ince awencoo ince ee wo ëwënämaï ïñömïnite mönitö Wengonguï ingante në cedäni näni önönemö ïnö tömengä nänö yewëmöï ante täno yewëmoncemönimpa. Yewëmömöni ate mïnitö mänïñedë ate wo ëwente ceedäni.” 
Ayë yewëmöïnäni epodänidö badänitapa, ante apënecä ëñentabopa. Tömänäni yewëmöïnäni inte tiento coadenta i coatodo mïido ganca ïnänitapa. Idegoidi näni cabo tipempoga go mencabodäniya ïñönänite ïïmaï yewëmöïnäni badänitapa. 
Wëënëñedë Oodaa wodi pëïnäni näni cabo ïñönänite në yewëmöïnäni ïñömö tipempoga go mëa mïido ganca ïnänitapa. Ayë Odobeë wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Gado wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. 
Ayë Atedo wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Nempatadii wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Mänatee wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. 
Ayë Tïmeönö wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Debii wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Itacado wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. 
Ayë Tabodöö wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë Ootee wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. Ayë adobaï Beencamïnö wodi pëïnäni näni cabo ïñönänite në yewëmöïnäni weë tipempoga go mëa mïido ganca ïnänitapa. 
Ayë ate weetë ayömö teiyënäni ïnäni a ongönäni atabopa. Æpodänidö ïnänii, ante ecänö tee mampote anguingää. Mänïnäni wabeca näni quëwencabo wabeca näni quëwencabo inte teiyënäni ince waodäni näni cabo waodäni näni cabo inte teiyënäni ince wacä awënë näni cabo wacä awënë näni cabo inte teiyënäni ince wadö näni tedecabo wadö näni tedecabo inte teiyënäni ince mänömaï ïnönäni inte ongönänitapa. Ïïnäni ïñömö näämenta weocoo doyencoo mongënäni inte yedëmëmäa önönempo nëëninque Awënë nänö aace të contaimpa gäänë ongöninque Wengonguï Codotedo weca a ongönänitapa. 
Ayë tömënäni yede äninque ïïmaï änänitapa. “Mönö Wengonguï ïñömö tömengä nänö aace të contaimpaa në të contacä ïnongä inte tömengä adocä mönö ïmonte, Quëwencemïnimpa, ante në Ængä ïnongä ingampa. Ayë Wengonguï Codotedo adobaï mönö ïmonte, Quëwencemïnimpa, ante në Ængä ïnongä ingampa,” änänitapa. 
Në aadäni në Picënäni tönö mëa go mëa mïïnäni quëwënäni Awënë të contaimpa gäänë ongöñönänite Wengonguï anquedoidi tömänäni ïñömö yabe ïnö godämë ongönänitapa. Wengonguï nänö aace të contayömö gäänë guidömëmë ede weëninque tömënäni Wengonguï ingante, Bitö Wengonguï Awënë ïmidö anguënë, ante watapë apënedänitapa. 
Ayë änänitapa. “Amëë. Mönö Wengonguï ingante watapë apënemönipa. Ayë tömengä ñäö ëmongänö anguënë. Tömengä tömänö ante ëñënongä ingänö anguënë. Tömengä ingante waa adinque mönitö tömengä ingante waa ate pönente apënemönipa. Ayë tömengä tëï pïñengä ingänö anguënë. Tömengä tëï pïñengä inte tömää nänö ceïnënö cedongä ingampa. Wantepiyë ïñonte cöwë mänïnö ante ancemönimpa. Mänömaï baquïnö anguënë, ante, Amëë,” änänitapa. 
Ayë në aadäni në Picënäni ince adocanque botö ïmo äninque, “Ïïnäni näämentacoo doyencoo në mongënäni ïñömö emönänidö ïnänitawo. Ede edönö quëwënïnäni inte pönänitawo,” angantapa. 
Äñongante botö tömengä ingante, “Awënë bitö tömëmi do ëñëmipa,” antabopa. Äñömote tömengä weetë, “Mänïnäni nanguï näni wewengaïmämo ïinque baganca ince ayë mïïnäni quëwënäni ïnänipa. Ede tömënäni weocoo doyencoo, Waëmö pönï bacëimpa, ante Wengonguï Codotedo wepënë yamongaïnänï ïnänipa,” ante në aacä në Picengä apënecantapa. 
Ayë adocä godömenque apënecantapa. “Mänömaï beyë Wengonguï nänö aace të contaimpa gäänë a ongöninque tömënäni itedë ince woyowotë ince Wengonguï oncö teiyë waëmö oncönë tömengä ingante cöwë cedänipa. Ïninque oncontai baï tömënäni wënömëneca wo cecä baï cedinque mänimpaa në të contadongä ïñömö tömënäni ïnänite ante wee aacecäimpa. 
Tömënäni cöwë gue ënënämaï tepë gëwënämaï incedänimpa. Nenque tömënäniya tï näwänämaï ï ïninque tömënäni gönämaï incedänimpa. Quïëmë ocoi ä beyenque tömënäni gonte ïnämaï inguïnänidö anguënë. 
Ede Wengonguï Codotedo Wengonguï nänö aace të contayömö gäänë në a ongongä ïñömö tömengä ïñömö mänïnäni näämentacoo në mongënäni ïnänite në aacä incecäimpa. Tömengä ede tömënäni ïnänite quëwenguïmë tapëñömö ïñömö ente mäocä goquïnäni. Ayë Wengonguï tömënäni wëñapë näni tamonte wedï tömämë wade cemoncecäimpa,” angantapa. 
﻿Ayë Wengonguï Codotedo tee bededinta tömanta wi empoyongante öönedë ïñömö mëedia ooda ganca nöwë ongonte batimpa. 
Ayë anquedoidi önompo ëmempoque go mëa ganca ïnäni Wengonguï weca në a ongönäni ïnänite atabopa. Mänïnäni ïnänite tömengä todompeta näni ancade önompo ëmempoque go mencadea ganca pede godongä ënänitapa. 
Ayë wacä anquedo ïñömö oguï waaquï iya täincade oodo inte näni badöincade nëëninque, Wengonguï quï, ante näni iya täimpa gäänë ponte a ongongantapa. Mänimpa oodo inte näni badöimpa Wengonguï nänö aace të contaimpa gäänë ongönimpa. Ayë, Wengonguï quïnäni tömengä ingante apëneyönäni bitö oguï waaquï tancebiimpa, ante cedinque adocä anquedo ingante wacä pöninque nanguï oguï waaquï godongä engantapa. 
Ænte önompo nëente oguï waaquï iya tangä ïninque tëëmämämo Wengonguï weca eipämoyedë Wengonguï quïnäni tömengä ingante näni apënepämo guëa adoyömö eipämotimpa. 
Ayë adocä anquedo ïñömö oguï waaquï iya täincade ëninque iya täïmoga gonga ente eyede wëninque inguipoga ïñömö weentodongantapa. Weentodongä ate detebo tei tei të goyö yede pönï änimpa. Yede yede näïnimpa. Ayë goinque gotimpa. 
Ayë Wengonguï anquedoidi önompo ëmempoque go mëa ganca ïnäni todompeta näni ancade önompo ëmempoque go mencadea ganca në nëëïnäni inte todompeta önöne gö cededinque we we öonce cedänitapa. 
Wengonguï anquedo tänocä ïñömö tömengä todompeta inte we we öongä ate yoguica gonga tönö wepë adoyömö wempodente baï inguipoga ïñömö të të weënimpa. Të të weë ate inguipoga ïñömö pancabaa nanguï öme ïñömö gonte batimpa. Awencoo ïñömö pancacooga ince adobaï nanguï incoo gonte wënimpa. Gaguïmencoo ïñömö tömancoo gonte batimpa. 
Wengonguï anquedo ayengä ïñömö tömengä todompeta inte we we öongä ate ñënë onquiyabo ëmö baï gonga becodote baï ïñonte weentodönäni gäwapentibaa tei tei guiitimpa. Tei tei guii ate gäwapentibe ïñömö pancatibaa ince nanguï pönï epë ïñömö wepë batimpa. 
Ayë gäwapentibe cencadëmë ïnö quëwënäni ïñömö pancadäniya ince nanguï ïnäni wënänitapa. Ayë ñënë wipocoo pancacooga ince nanguï wo cewodincoo ïñömö wo ëwente guiitimpa. 
Wengonguï anquedo ayengä ïñömö tömengä todompeta inte we we öongä ate ñënë nëmö ïñömö cadentato tica wodönote baï öönedë ïnö owodëmö ince të weëninque önoncooga ïñömö pancacooga ince nanguï epënë ïñömö tei tei guiitimpa. Æpë tayömö adobaï cencadëmë ïnö tei tei guiitimpa 
Mänïnëmö ëmöwo ïñömö, Tï Nänëmö, ante näni änëmö impa. Nëmö tëï guiiyonte nanguï epë ïñömö moncapë baï tï nämë batimpa. Waodäni teiyënäni ïñömö ïmë tï nämë bagaïmë bete wënänitapa. 
Wengonguï anquedo ayengä ïñömö tömengä todompeta inte we we öongä ate nenque pancayömonga tente ba ate apäicä adobaï pancayömonga tente ba adinque näna apäidïnö ïñömö pancaa wëmö batimpa. Nëmoncoo ïñömö pancadäniya ince nanguï ïnäni wo ëwente badäni ate näni apäidïnö ïñömö pancaa wëmö batimpa. Itedë ïñonte tipempoga go mëa ooda ganca ïñö mëa go mëa ooda ganca nenque ñäö apäidämaï ïnimpa. Ayë woyowotë ïñonte tipempoga go mëa ooda ganca ïñö mëa go mëa ooda ganca apäicä tönö nëmoncoo apäidämaï ïnänitapa. 
Ayë ayömote guingämöwë öönedë gämënö pao pao godinque ïïmaï ante aa pecä ëñentabopa. “Inguipoga quëwënäni näni wequinque. Näni wequinque. Näni wequinque impa, angantapa. Ede Wengonguï anquedoidi mënaa go adocanque ïnäni inte tömënäni todompeta inte we we öonce cedäni beyenque inguipoga quëwënäni ïñömö nanguï pönï wewenguïnäni bacedänimpa,” ante guingämöwë angantapa. 
﻿Wengonguï anquedo ayengä ïñömö tömengä todompeta inte we we öongä ate wa nëmö öönedë ïnö owodinque inguipoga të weengaïnëmö ongö atabopa. Mänïï nëmö ingante tadömengadenguipo ontatodë wi ënequï godonte ïnimpa. 
Wi ënequï ëninque ontatodë wi ënecä ate tëëmancoo ta eitimpa. Mänïï tëëmancoo ñënë gongapamö tëëmancoo baï ïnimpa. Ïninque ïï tëëmancoo tadömengadenguipo ontatodë ta eiyonte nenque tönö ööne wentamö pönï badaimpa. 
Tëëmancodë ïnö ñäwäi ta pöninque inguipoga ïñömö weëñönänite wacä godö cecä beyenque tömënäni tëïmö badinque emëñe inguipoga quëwënäni baï të guiidäni badänitapa. 
Ayë tömënäni ïnänite, Inguipoga gaguïmencoo ince gepëñabocoo ince awencoo ince pecoo wo ëwënämaï ïedäni. Weetë waodänique önönemö ïnö Wengonguï nänö yewëmöï inte në yewëmönämaï ingaïnäni ïnänite adinque mïnitö tömënäni ïnänite godö cemïni beyenque nantate wecedänimpa, ante wacä angantapa. 
Ayë ñäwäiidi ïnänite ede, Wënöedäni, änämaï ingä inte tömengä, Mïnitö weetë tömënäni ïnänite önompo ëmempoque apäicä ganca cemïni beyë nanguï pönï wewencedänimpa, angantapa. Ïninque emëñe të guii waocä nantate wecä baï tömënäni nanguï pönï nantate wewënäni ïnänitapa. 
Mänïñedë waodäni, Æbänö cete wenguïmoo, ante ancaa cedinque wënämaï incedänimpa. Wëïnëmönipa, ante änäni incete edö cete wëmaïnänii. 
Ayë ñäwäiidi ïñömö tontadoidi cabayoidi guëadö guëa cete në godäni baï adobaï ëmönänitapa. Tömënäni ocaboga awënë poganta oodo inte badöninta baï wencadänitapa. Ayë mänïnäni awinca ïñömö waodäni awinca baï ëmönänitapa. 
Tömënäni ocaguï ïñömö onquiyengä ocaguï baï encadinque tömënäni bagacoo ïñömö nëöö baga baï engadänitapa. 
Tömënäni tecetawë ïnö tëïneta inte badöinta baï wee mongënänitapa. Ayë tontadoidi guëadö guëa wënoncete ante cedinque änäni ate cabayoidi pogodo gote awoto baï wëä pönonte nanguï pönï ä baï ñäwäiidi ïñömö adobaï önonguënepë pao pao godinque ämë godänitapa. 
Tömënäni önömïñë ince emëñe önömïñempa baï ëmïñënänitapa. Tömënäni näni tëï pïñëmämo önömïñë ïnö ëmïñënäni inte önompo ëmempoque apäicä ganca godö cedäni beyë waodäni nanguï pönï wewënänitapa. 
Mänïï ñäwäiidi ïñömö awënë odeye ingante ëñente quëwënänitapa. Mäningä tömënäni awënë ïñömö tadömengadenguipo ïñömö quëwënäni ïnänite në aacä anquedo ïnongä inte tömengä ëmöwo ebedeo tededö, Abadoö, näni äwo ï ayë, Në Wo Ëwengä, ante ëmongä ïninque guidiego tededö, Apodïöö, ante pemönänipa. 
Täno näni wequinque do ïinque batimpa. Incete godömenque mempoga ganca nanguï pönï näni wequinque ayë baquïnö anguënë. 
Wengonguï anquedo ayengä ïñömö tömengä todompeta inte we we öongä ate tedepämo tëñö ëñentabopa. Oguï waquï iya täimpa oodo inte badöimpa Wengonguï weca më ongompa. Mänïmoga önömoncawë baï mëa go mëa më ongöñömö mänïñömö tedepämo tëñö ëñentabopa. 
Wengonguï anquedo ayengä todompeta në nëengä ingante ïïmaï angantapa. “Ñënë önonga Eopadatedö näni änonga ïñömö anquedoidi mënaa go mënaa ïnäni ïñömö në ñä ceyënïnäni ïnänite bitö ñimpo cee,” angantapa. 
Ede mänïnäni anquedoidi mënaa go mënaa ïnäni ïñömö tömënäni mänïnepo ïinque ba ate mänïï apäicä ïñonte mänïöne ince mänïï ooda ïñonte dobe näni cequinque ante a ongöñönänite ïïmaï angantapa. Waodäni tömänäni ïñömö mencabodäniya go adocabodänique quëwëñönäni adocabodänique ïnänite mïnitö wënoncemïnimpa, angantapa. Ayë ñöwo tömënäni ïnänite ñimpo cecä ate tömënäni wënoncete ante tao godänitapa. 
Ayë tontadoidi ïñömö cabayo mongëïnäni ïnäni epodänidö ïnänii, ante tee mampote dootiento mïñöö ganca ïnänitapa. Mänimpodäni ïnänipa, ante ëñentabopa. 
Botö wïïmonte baï ayömo cabayoidi tönö në mongëïnäni ïñömö ïïmaï ëmönäni atabopa. Cabayo në mongëïnäni ïñömö tecetawë ïnö tëïneta näni wee mongentacoo pancataa opatawë gonga gonte baï ëmontapa. Pancataa wentamö ëmontapa. Pancataa atopode näni ä baï wïñadë ëmö baï ëmontapa. Cabayoidi ocabo ïñömö nëöö ocabo baï encadänitapa. Tömënäni önöne ïnö gonga tönö tëëmä tönö atopode näni öö waadö tadedänitapa. 
Mänïï gonga tönö tëëmä tönö atopode ïñömö mëmämoque go adopämoque näni wënömämocoo në tadedäni inte cabayoidi ïñömö waodäni tömänäni mencabodäniya go adocabodänique quëwëñönäni adocabodänique ïnänite wënönäni wënänitapa. 
Mänïnäni cabayoidi tömënäni önöne inte tëï pïñente wënöninque adobaï tömënäni önömïñë inte tëï pïñente wënönänipa. Ede tömënäni önömïñë ïñömö tente ocabo baï ëmïñënäni inte waodäni ïnänite pocënäni wënänitapa. 
Mänïmämo wodonte näni wengaïmämocoo beyë ayë wënämaï quëwënäni inte wewënäni incete tömënäni näni wëne wëne cegaïnö ante, Ancaa wewente awedö, ante pönënämaï ïnäni inte ñimpo cedämaï ïnänitapa. Weetë oodo inte padata inte bodonte inte dica inte awempa inte tömënäni näni badonte cönönincoo ïñömö adämaï incoo incete ëñënämaï incoo incete dao dao godämaï incoo incete tömënäni, Mönitö wengonguïidi ïnänipa, ante ede weente apënedinque ñimpo cedämaï ïnänitapa. Ayë adobaï wëneidi ïnänite ede weëninque, Mïnitö mönitö wengonguïidi ïmïnidö anguënë, ante ñimpo cedämaï inte apënedänitapa. 
Ayë mänïnäni godömenque waodäni ïnänite pïinte wënönäni inte tömënäni mïi bete yewënäni ïnänipa. Nänöogengä ïnämaï ïñongante towente cedönäni inte tömënäni awëmö ö ënäni ïnänipa. Mänömaï godömenque cedinque tömënäni näni wëne wëne cegaïnö ante, Ancaa wewente awedö, ante pönënämaï ïnäni inte ñimpo cedämaï ïnänitapa. 
﻿Ayë wacä anquedo në tëï ëmongä inte öönedë ïnö weengä atabopa. Tömengä weocoo mongente baï boguïmancodë pöninque tömengä ocaboga tecedeca ïnö daimë godämë owotapa. Tömengä awinca ince nenque baï apäidinque tömengä önömënë ince cobacadewë gonga gonte ëmö baï ëmënengä ingantapa. 
Tömengä önönempo ïnö dadi ompointa ïninta näni wi empodinta guiyanta nëengä ingantapa. Tömengä önöwa tömëwa gäwapentibaa cö cewadinque tömengä dipëwa guiquënë ömaa cö cewacantapa. 
Mänömaï cö cewadinque tömengä nëöö ii pepa baï nanguï pönï yede aa pecantapa. Aa peyongä detebo önompo ëmempoque go mëa ganca weetë tëï tëninque tededänitapa. 
Detebo önompo ëmempoque go mëa ganca ïnäni ïñömö tededäni ëñëninque botö yewëmonce cetabopa. Tece yewëmonce ceyömo öönedë ïnö tedepämo ïïmaï ante tedecä ëñentabopa. “Ïñempa önompo ëmempoque go mëa detebo näni tededö ebänö ante tededänii, ante wïï ëñenguï ï ïninque bitö yewëmönämaï ïe,” angantapa. 
Wengonguï anquedo botö adingä ïñömö gäwapentibaa tönö ömaa në a ongongä ïñömö tömengä önompo tömempo öönedë ïnö pede empocantapa. 
Tömengä tömempo pede empodinque, Wengonguï ëñëñongä botö änö ante nöingä baquïnö anguënë, ante ïïmaï angantapa. Ede në wantepiyë cöwë quëwengaingä inte öönedë tömää inguipoga tömää gäwapentibe tömää badöninque tömengä adobaï öönedë owodäni tömänäni inguipoga quëwënäni tömänäni gäwapäa quingänö owodäni tömänäni ïnänite në badongaingä inte tömengä ëmöwo apënedinque, Botö apënedö nöingä baquïnö anguënë, ante në apënecä ïñömö, “Mönö ee ongöñedë do ïinque batimpa, angantapa. 
Ede Wengonguï anquedo tömangä pönï ïñömö tömengä todompeta we we öonce ceyongante Wengonguï nänö ceïnënö ante wë wodonte baï nänö angaïnö ante ñöwo ïinque cececäimpa. Wengonguï ingante në cegaïnäni tömengä beyë në apënegaïnäni ïñönänite mänïnö nänö ceïnënö ante do apënegaingä inte Wengonguï mänïnö baï ñöwo ïinque cececäimpa,” angantapa. 
Ayë öönedë ïnö tedepämo adopämo do botö ëñënö ñöwo weetë botö ïmote ïïmaï angä ëñentabopa. “Wengonguï anquedo në gäwapentibaa tönö ömaa ïñömö a ongongä weca godinque bitö tömengä önönempo dadi ompointa ïninta näni wi empodinta nänö nëëïninta ëe,” angantapa. 
Angä ëñëninque Wengonguï anquedo weca godinque botö tömengä ingante, Dadi ompointa guiyanta pönömi ëmoe, ante äñömo tömengä weetë botö ïmo, “Æ̈e. Æ̈ninque cëe. Bitö önöne da wëneyömi guïñëmë baï waëme pönï ingëimpa. Incete yo mongente ate cencadë guiidinque tï nä bacëimpa. Ïninque cedente wecebiimpa,” angä ëñentabopa. 
Wengonguï anquedo önönempo dadi ompointa guiyanta ëninque botö ade centabopa. Önöne guïñëmë baï waëme pönï ï incete yo mongente ate cencadë guiidinque tï nä badinque cedente wetabopa. 
Ayë botö ïmote angantapa. “Wacä awënë näni cabo wacä awënë näni cabo ince wabeca näni quëwencabo wabeca näni quëwencabo ince wadö näni tedecabo wadö näni tedecabo ince wabeca wabeca näni awënë odeye cabo ïñönänite bitö, Mänïnäni ïnänite ebänö baquïï, ante weetë Wengonguï beyë apënecebiimpa,” ante angantapa. 
﻿Wacä botö ïmote, Tee manguimpa impa, ante cëwipa baï pede pönöninque ayë botö ïmote, “Goe, angantapa. Wengonguï oncö teiyë waëmö oncönë godinque mänincö tönö, Wengonguï quï, ante näni iya täimpa tee mäe. Ayë waodäni adoyömö ede weëninque Wengonguï ingante, Bitö Wengonguï Awënë ïmidö anguënë, ante watapë apënedäni ïñömö epodänidö ïnänii, ante tee mampote cee. 
Wengonguï oncö teiyë waëmö oncönë tee mäninque yacö boyäa ïñömö tee mänämaï ïe. Ede mänincö boyäa wadäni oodeoidi ïnämaï ïnäni ïnänite do godonte intapa. Mänïnäni ede coadenta i doo apäicä ganca mänimpoga ïñonte Wengonguï nänö teiyë waëmö quëwëñömö ince wo ëwente cecedänimpa. 
Ayë botö ïmotedö ante, Botö ebänö ceboo, ante në, Nö ante impa, ante apëneda ïñönate botö godö cequïmo beyenque tömëna tëï pïñente badinque mïido dootiento tetenta ëöne mänimpoöne ïñonte botö beyë apënecedaimpa. Waodäni wewente beyenque göme ëmoncoo mongënäni baï tömëna adobaï göme ëmoncoo mongëninque apënecedaimpa,” ante apënecä ëñentabopa. 
Wengonguï ebänö cecää, ante në, Nö ante impa, ante apëneda ïñömö tömëna ïñömö Wengonguï inguipoga Awënë ïñongante tömengä weca odibowë näni äwë mëwäa ongöwë baï ïnapa. Ayë tömengä weca yedo concedï tï wodönoincade mencadea ongoncade baï mänïna ïñömö adobaï ïnöna ïnapa. 
Wadäni, Tömëna ïnate wëne wëne ceïnëmopa, ante cedäni ïninque tömëna weetë në pïinte cedäni ïnänite gonga wo tadete baï cedinque wënöna wencedänimpa. Ede, Tömëna ïnate wëne wëne ceïnëmönipa, ante në cedäni tömänäni mänömaï wencedänimpa. 
Wengonguï godö cecä beyenque tömëna tëï pïñëna badinque, Wengonguï beyë möna apëneyedë cööne cedämaï ingëimpa, ante cedinque öönedë tee mönete baï cecedaimpa. Ayë tëï pïñëna ïnöna inte tömëna eyedëmë ceïnëna ince weetë weetë ceyönate epencoo tömancoo wepenque bacëimpa. Adobaï inguipoga tömäme quëwënäni ïnänite tömëna ceda ate quïëmë wënömämocoo ince pö wëne wëne bacedänimpa. 
Ayë tömëna, Wengonguï ebänö cecää, ante ïinque apëneda ate babecä baï mönö guïñënongä inte tadömengadenguipo ïnö tadinque tömëna ïnate guëadö guëa cedinque tëï ëmongä inte gänä cedinque wënongä wencedaimpa. 
Wëna ate tömëna baonque ñënengade näni quëwëñömö taadö ïñömö öñoncedaimpa. Ede Todömä ïñömö quëwënäni wïwa cedäni baï ayë Equitobe quëwënäni wëne wëne cedäni baï mänïï ñënengade näni quëwëñömö në quëwënäni ïñömö adobaï wëne wëne cedänipa. Mänïï quëwëñömö adoyömö tömëna Awënë ingante awäa timpote wënönäni wengacäimpa. 
Mëönaa go adoöneque go tece itedë ïñonte tömëna baö ïnï acete ante pöninque wacä awënë näni cabo wacä awënë näni cabo ince waodäni näni cabo waodäni näni cabo ince wadö näni tedecabo wadö näni tedecabo ince wabeca wabeca näni quëwencabo ince waodäni nanguï ïnäni ponte tömëna baö acedänimpa. Ayë, Da wënämaï ingëimpa, ante wee cecedänimpa. 
Tömëna ïñömö Wengonguï beyë në apënedïna ïnöna inte inguipoga quëwënäni ïnänite nanguï äna wedïnäni inte tömënäni ñöwo weetë watapë tocedänimpa. Ïninque tömëna mänömaï wente öñöna ate tömënäni nanguï Ye ye todinque wacä ingä wacä ingä, Önonque ëe, ante pede godönäni encedänimpa. 
Mëönaa go adoöneque go tece itedë ïinque go ate Wengonguï ede, Quëwencemïna, ante tömengä nänö guëmämämo quëwenguïmämo woo öongacä ate tömëna ïñömö weetë mïïna badinque engë ganticedaimpa. Ængë gantiyöna në adäni guiquënë ancai guïñente wecedänimpa. 
Ancai guïñente ayönäni tömëna öönedë ïnö tedepämo yede ante ëñencedaimpa. “Ïñömö pö ëeda,” angä ëñëninque tömëna öönedë ïnö boguïmancodë eiyöna tömëna ïnate në pïinte cedïnäni edonque acedänimpa. 
Tömëna eiyedë mänïñedë goinque nanguï oce oce goquimpa. Tömënäni näni quëwëñömö onconcoo bacoo ïñonte pancaconga ince nanguï onconcoo acapowate bogoce të gowëenguimpa. Ado goinque goyedë waodäni tiete mïido ganca wencedänimpa. Ayë mïïnäni quëwënäni ancai guïñëninque, Wengonguï öönedë në quëwëmi ïmi inte bitö nö tëï pïñente ïmidö anguënë, ante wecedänimpa. 
Ayë mempoga näni wequinque do ïinque batimpa. Incete godömenque adopoque nanguï pönï näni wequinque oo pönï bacëimpa. 
Wengonguï anquedo tömangä ïñömö tömengä todompeta we we öongä ate öönedë ïnö wadäni näni tedepämo yede tededinque ïïmaï änänitapa. “Mönö Awënë Wengonguï tömengä Codito tönö inguipoga Teiyë Awënë Odeyeda badinque wantepiyë cöwë aacedaimpa,” änänitapa. 
Në aadäni në Picënäni ïñömö beinticoatodo ganca ïnäni mänimpodäni ïñömö Wengonguï weca tömënäni awënë të contaimpaa në të contadäni inte ñöwo guidömëmë ede weëninque Wengonguï ingante, Bitö Awënë Wengonguï ïmidö anguënë, ante watapë apënedänitapa. 
Ayë ïïmaï apënedinque, “Awënë Wengonguï bitö adobique Tömää në Cedömi inte wëënëñedë do në quëwengaïmi ïmi ñöwobi ïnömi ïmipa. Bitö nämä tëï pïñëmi inte ñöwo edemö në aabi ïnömi ïmipa, ante adinque bitö ïmite waa ate pönente apënemönipa. 
Wabeca wabeca näni quëwencabo ince tömänäni quëwënäni enguï badänitapa. Ayë bitö enguï babi ïninque në wengaïnäni ïnänite bitö apente panguïöne do batimpa. Ayë bitö beyë në apënedönäni ïñömö bitö ïmite në cedönäni ïñönänite tömënäni ïnänite bitö, Mïnitö cedï beyë paga cebo encemïnimpa, ante bitö godonguïöne dobe batimpa. Ayë bitö quïnäni ïñönänite bitö ëmöwo ante bitö ïmite në ëñente cedönäni ïñönänite awënë baï ïnäni ince önönänique ïnäni ince tömänäni ïnänite bitö, Mïnitö cedï beyë paga cebo encemïnimpa, ante bitö godonguïöne dobe batimpa. Ayë inguipoga quëwënäni ïnänite wadäni në wo ëwente cedönäni ïñönänite bitö wo ëwente cequïöne do batimpa.” 
Ayë öönedë ïnö Wengonguï teiyë waëmö oncö odemö wibënetapa. Wibëneyö Wengonguï, Waodäni ebänö cete botö tönö godongämë waa cete quëwencedänimpa, ante odömoncete ante nänö yewëmongainca näni da wencaincade ïñömö mänincönë më ongoncade atabopa. Ayömote yede yede näïnimpa. Yede pönï änimpa. Detebo tei tei tëñö yede pönï änimpa. Goinque gotimpa. Ayë yoguica cöönë baï nanguï cete weënimpa. 
﻿Wengonguï, Mä pönï odömömo adinque ëñencedänimpa, ante cedinque öönedë ïnö waëmö pönï badongä a owo atabopa. Ede onquiyengä ïñömö nenque inte weocoo wëñate baï mongëñongä apäicämo ince tömengä cencadëwa ënömengadëwa ïnö impa. Tömengä, Awënë poganta, ante tipempoga go mëa nëmöidi inte godämë badöinta wencacantapa. 
Mäningä onquiyengä yedëmadä ënengä ïñongante wëñengä ëñace cecä wete wedinque wëñë nantate Ye ye wecantapa. 
Ïninque Ye ye weyongante öönedë ïnö mä pönï Wengonguï nänö badöï wadö baï badöï a owo atabopa. Ede ñënengade obe baï dadagöö näni änongä opatawë ëñacä inte tömengä ocabocoo önompo ëmempoque go mencaa encacä inte mänïï ocabocooga awënë pogantacoo önompo ëmempoque go mentaa wencacä ingantapa. Tömengä önömoncawë adobaï önompo tipempoga ocabocooga encacä ingantapa. 
Tömengä önoncaimïñenca pice cemïñëninque öönedë owodäni nëmöidi ince pancadäniya ince nanguï ïnäni ïnänite weentodongä inguipoga të weënänitapa. Onquiyengä oo pönï ïñongante dadagöö, Wëñengä ëñacä ate cenceboimpa, ante tömengä weca a ongongantapa. 
Onquiyengä wëñengä onguïñengä ingante mangä ïninque tömengä ïñömö nänö Awënë baquinque pecantapa. Tömengä ïñömö teiyë awënë tömengä nempo quëwënäni ïnänite aacä baï adobaï tömäme quëwënäni ïnänite, Ïïmaï ceedäni, ante aacecäimpa. Mäningä onquiyengä wëñengä ingante wacä ö ente Wengonguï weca ayë tömengä nänö aace të contayömö mänïñömö ente mëicä eicantapa. 
Mänïnö bayonte wäänä ïñömö önömeca ïñömö wodii gocantapa. Tömengä beyë ante Wengonguï nänö eyepë ceyömö mänïñömö wodii gocantapa. Mänïñömö mïido dootiento tetenta ëöne mänimpoöne ïñonte tömengä quëwente beyë cenguï eyepë pönönäni cencecäimpa, ante Wengonguï tömengä nänö owoyömö ante do badongantapa. 
Mänïñedë ede öönedë ïñömö guëadö guëa cete wënönänitapa. Wengonguï anquedo Mïiguedo näni angaingä ïñömö tömengä wadäni anquedoidi awënë ïnongä ingampa. Tömengä tömënäni tönö dadagöö ingante wido cecete ante ceyönäni dadagöö weetë tömengä anquedoidi tönö weetedö weetë guëa cedäni incete 
tömënäni edö cete gänä cequïnänii. Ede edö cete öönedë ïñömö ayë quëwenguïnänii, ante tömënäni ïnänite wido cedänitapa. 
Tömënäni ïñömö ñënengade dadagöö ingante wido cete weentodönänitapa. Mäningä dadagöö ïñömö wëënëñedë tente ingaingä inte tömengä ëmöwo Wëne Tatäna mëwoga ëmongä ingampa. Adocä, Inguipoga quëwënäni tömänäni oda cecedänimpa, ante në wapiticë ente mäocä ingampa. Tömengä ingante ayë tömengä anquedoidi ïnänite inguipoga ïñömö wido cete weentodönänitapa. 
Ayë ate öönedë ïnö tedepämo yede ante ïïmaï ä ëñentabopa. “Ñöwoöne mönö Wengonguï mönö ïmonte, Mïnitö botö ëmëwo ëmo beyenque quëwenguïmïni, ante tömengä nänö ceöne batimpa. Ayë tömengä nänö tëï pïñënö ñöwoöne ba ïninque tömengä adobaï Teiyë Awënë Odeye ñöwoöne bacäimpa. Ayë tömengä nänö apente engaingä mönö Codito adobaï nämä tëï pïñënongä inte në angä bacäimpa. Wëne guiquënë mönö tönïñadäni ïnänitedö ante, Wëne wëne cedänidö anguënë, ante wapiticë apënete änewënongä ingampa. Woyowotë ince itedë ince mönö Wengonguï weca a ongöninque tömengä mänïnäni ïnänitedö ante në wapiticë änewënongä ïñongante tömengä ingante inguipoga ïñömö weentodönäni weengantapa. 
Wengonguï Codotedo wepë tömengä nänö wente godongaïmë beyenque tëï ëmönäni badinque mönö tönïñadäni ïñömö wëne ingante gänä cedänitapa. Ayë, Wengonguï ebänö cecää, ante tömënäni näni apënedö beyenque tömënäni tëï ëmönäni badinque wëne ingante gänä cedänitapa. Wadäni tömënäni ïnänite Wengonguï beyë wënonce ceyönäni tömënäni, Mönitö guïñënämaï wencemönimpa, ante në änäni ïnänitapa. 
Mänömaï beyë mïnitö öönedë ïñömö në quëwëmïni inte watapë tocemïnimpa. Wamïni guiquënë inguipoga ïñömö epentibedë ïñömö në quëwëmïni inte mïni wequinque ingëimpa. Ede wëne mïnitö weca weë pö quëwengäimpa. Tömengä nänö wo ëwenguïnö oo pönï impa, ante ëñente beyenque äingä pönï bacampa. Mänömaï beyë mïnitö guïñenguïmämo baquinque impa.” Mänömaï ante yede angä ëñentabopa. 
Ayë dadagöö, Botö ïmote inguipoga ïñömö wido cete weentodönäni adï wedö, ante wedinque onquiyengä ingante wëñengä onguïñengä në mäningä ingante bei ongoncete ante togengantapa. 
Incete Wengonguï, Önömeca ïñömö bitö beyë botö ceyömö pao pao gocebiimpa, ante cedinque ñënengade guingämöwë önonguënepë baï tipenguënepäa pönö badongä enguënepente baï onquiyengä bacantapa. Ïninque onquiyengä, Tente botö ïmote bei ongönämaï incecäimpa, ante Wengonguï önömeca tömengä beyë nänö ceyömö pao pao gocantapa. Mëa go adoque tece wadepo ïñonte tömengä mänïñömö quëwente beyë nänö cenguï eyepë ente cenguïñömö gocantapa. 
Ayë, Onquiyengä ingante epë quingë mangui baï be ta tëï guiicecäimpa, ante cedinque dadagöö tömengä önöne ïnö önö baï epë towe tadonte baï tao godecantapa. 
Dadagöö towe tadonte baï nänö tao godepë quingë pöñö onguipo ince onquiyengä beyë ante cedinque wi ënete ceyö ada guiipentapa. 
Ada guiipë adinque dadagöö ïñömö onquiyengä ingante godömenque enguï badinque wade godinque, Mäningä onquiyengä wënäni ince wadäni ïnänite guëa cete wënonguïmo, ante gocantapa. Tömënäni Wengonguï nänö, Ïïmaï ceedäni, ante wee angaïnö ante në ëñente quëwënäni inte, Itota ebänö cecää, ante në apënete quëwënäni ïnönäni ïñömö mänïnäni mäningä onquiyengä wënäni ïñönänite dadagöö, Wënonceboimpa, ante gocantapa. 
﻿Ayë dadagöö epentibe yewedeca ëmönaiya ïñömö ponte a ongongantapa. Ayë babecä baï në guïñënongä ïñömö epentibedë quëwente ta pöñongä atabopa. Mönö guïñënongä tömengä ocabocoo önompo ëmempoque go mencaa encacä inte tömengä önömoncawë önompo tipempoga ocabocooga ïnö encacä ingantapa. Awënë pogantacoo tipempoga ganca tömengä önömoncawäa da da wencate encacantapa. Ayë Wengonguï ëmöwo ince wïwa babe wapiticë ante änïwoï tömengä ocabocooga tömancooga ïnö yewëmonte encacä ingantapa. 
Mäningä mönö guïñënongä botö në adingä ïñömö mëñe baï ëmönongä incete tömengä önöwa oto önöwa baï ëwacä inte tömengä önöne nëöö önöne baï ënecä atabopa. Ayë dadagöö nämä nänö tëï pïñënö ante mönö guïñënongä ingante pede godöninque tömengä nänö aace të contaimpa pede godongä ente të contadinque mönö guïñönongä në awënë badinque, Ïïmaï ceedäni, ante nanguï angä bacantapa. 
Ayë mönö guïñënongä adoque ocaboga ämocate wence cecä baï ingaingä incete gämë cecate ingantapa. Tömäme quëwënäni mönö guïñënongä ingante adinque ancai guïñëninque tömänäni tömengä mïñë godänitapa. 
Dadagöö godö cecä beyenque mönö guïñënongä ïñömö awënë badinque dadagöö baï në angä do bacä impa, ante adinque tömänäni dadagöö ingante, Bitö Awënë Wengonguï baï ïmidö anguënë, ante apënedänitapa. Adobaï mönö guïñënongä ingante, Bitö Awënë Wengonguï baï ïmidö anguënë, ante apënedänitapa töö. Mänïnö ante godömenque ïïmaï äninque, “Æcänö mönö guïñënongä baï ingä ïñömö ede de angampa. Æcänö tömengä ingante guëadö guëa cedinque tëï ëmonte gänä cequingää.” 
Dadagöö godö cecä beyenque mönö guïñënongä ïñömö nämanque pönente änewënongä badinque Wengonguï ingantedö ante babe wapiticë ante änewëninque, Botö Wengonguï baï ïmopa cemïnii, änewënongantapa. Ayë awënë badinque në angä badingä inte mönö guïñënongä ïñömö coadenta ï doo apäicäa mänimpoga ïñonte, Ïïmaï ceedäni, ante aacantapa. 
Ayë tömengä mänïñedë Wengonguï ingantedö ante wëne wëne babe wapiticë ante änewënongä inte Wengonguï ëmöwo ante tömengä nänö quëwëñömö ante babe wapiticë ante änewënongantapa. Tömënäni öönedë në quëwënäni ïnänitedö ante adobaï babe wapiticë ante änewënongantapa. 
Tömengä Wengonguï quïnäni ïnänite guëadö guëa cececäimpa, ante cedinque dadagöö godö cecä beyenque tömengä nämä tëï pïñengä badinque tömënäni ïnänite tëï ëmongä inte gänä cecantapa. Ayë dadagöö godö cecä beyenque mönö guïñënongä ïñömö waodäni näni cabo waodäni näni cabo ince wacä awënë näni cabo wacä awënë näni cabo ince wadö näni tedecabo wadö näni tedecabo ince wabeca näni quëwencabo wabeca näni quëwencabo ïñönänite tömengä tömänäni awënë badinque tömënäni ïnänite, Ïïmaï ceedäni, ante në angä bacantapa. 
Mänömaï beyë tömäme quëwënäni ïñömö tömengä ingante, Bitö Awënë Wengonguï baï ïmidö anguënë, ante apënecedänimpa. Wengonguï inguipoga nänö badöñedë, Botö Codotedo ingante do wënönäni wencecäimpa, ante do angacäimpa. Ïingä Codotedo, Näni quëwenguinta, ante nänö yewëmongaintaa edänidö ëmöwo yewëmönämaï ïnäni ïñömö tömënänique mönö guïñënongä ingante, Bitö Awënë Wengonguï baï ïmidö anguënë, ante apënecedänimpa. 
Në ëamonca ïmïni inte ëñëedäni. 
“Æcämenque ingante ante apënedinque Wengonguï, Ao bei ongonte tee mönete baï ceedäni, angä ïninque tömengä ingante do bei ongonte tee mönecedänimpa. Æcämenque ingante ante apënedinque Wengonguï, Ao yaëmenca wënömïni wencecäimpa, angä ïninque tömengä ingante do yaëmenca wënönäni wencecäimpa.” Mänömaï beyë mïnitö Wengonguï quïmïni ïñömö wenteye ïnämaï inte ee cecemïnimpa. Ede tömengä ingante godömenque wede pönencemïnimpa. 
Ayë ate wacä babecä baï në guïñënongä guiquënë onguipodë quëwente ta pöñongä atabopa. Codotedoidi önömoncawë mëwäa näni ëmoncadö baï tömengä adobaï encacä ingantapa. Incete tömengä dadagöö baï tedecantapa. 
Mönö guïñënongä tänocä pöningä nänö änö beyenque ayengä pöningä ïñömö awënë badinque tänocä beyenque äninque, Ïïmaï ceedäni, ante në aacä ingantapa. Tänocä pöningä mönö guïñënongä ämocate beyë në wence cecä ince weetë gämë cecadingä ïñongante ayengä pöningä ïñömö tömäme quëwënäni ïnänite angä ëñëninque tömänäni tänocä pöningä ingante, Bitö Awënë Wengonguï baï ïmidö anguënë, ante apënedänitapa. 
Mäningä mönö guïñënongä ayengä pöningä, Mä pönï cebo adinque ëñencedänimpa, ante cedinque badongampa. Ayë godömenque mä pönï cecä beyenque waodäni edonque pönï ayönäni öönedë ïnö ince gonga inguipoga weë adänitapa. 
Mönö guïñënongä tänocä pöningä nänö änö beyenque tömengä weca mä cedinque ayengä pöningä ïñömö tömäme quëwënäni ïnänite oda cete näni goquïnö ante mäocä godänitapa. Ede tömënäni ïnänite äninque, Mönö guïñënongä yaëmenca guiiyömö weetë gämë cecate në mïingä quëwengä nänö ëmönö baï adobaï badöedäni, angä ëñente badonte concedänitapa. 
Mönö guïñënongä ayengä pöningä ïñömö eyepë cedinque mönö guïñënongä tänocä pöningä nänö ëmönö baï näni badöninca ince, Tedececäimpa, ante cecä ate mäninca ince oo guëmangantapa. Tömënäni näni badöninca ante waodäni Baa äninque, Bitö Awënë Wengonguï baï ïmidö anguënë, ante apënedämaï ïnäni ïnänite mäninca ince ä beyenque wënönäni wënänitapa. 
Ayë awënëidi baï ïnäni ince önönänique ince mäincoo ëadäni ince mäincoo ömepodäni ince wacä godonte ëningä beyenque në cete quëwënäni ince nämanque cete quëwënäni ince mänïnäni tömänäni ïnänite tömengä nänö änö beyenque önompo tömempo ïnö yewëmöïnäni badänitapa. Weetë önompo tömempo ïnö yewëmönämaï ïnäni inte tömënäni önönemö ïnö yewëmöïnäni badänitapa. 
Tömengä nänö yewëmöï yewëmönämaï ïnäni guiquënë tömënäni mäincoo edö cete godonte enguïnänii. Ædö cete godonte ënäni weca gote tömënäni mäincoo ïnï godonte enguïnänii. Ayë mänïnö ante yewëmöï ïñömö mönö guïñënongä tänocä pöningä ëmöwo impa. Wïï tömengä ëmöwo yewëmonte ï baï tömengä ëmöwo ante beyë, Æpodö ï, ante yewëmonte impa. 
Mänïnö ante ëñencete ante näni ëñënö ante eyepë encadäni inte ëñencedänimpa. Ocai në encacä ïninque, Mönö guïñënongä tänocä pöningä nänö, Æpodö ï, ante ëñencete ante cececäimpa. Ede tömengä, Æpodö ï, ante waocä, Æpodö ï, ante adopo impa. Tömengä nänö, Æpodö ï, ante teitiento teitenta i tei impa. 
﻿Ayë botö ayömote Wengonguï Codotedo änanquidi ïñömö Tiöno näni anquidi mänïñömö a ongongä atabopa. Tömengä weca waodäni tiento coadenta i coatodo mïido ganca ïnäni inte Wengonguï Codotedo ëmöwo adobaï tömengä Mempo Wengonguï ëmöwo näni önönemö ïnö në yewëmöïnäni inte a ongönäni atabopa. 
Ayë botö ëñëñömote öönedë ïnö tedepämo ante ñënë tëñabo ante baï detebo eyequeï të baï ëñëninque adobaï waodäni näni adapate näni ampoque inte teiyënäni ampoyönäni ante baï tedepämo të ëñentabopa. 
Tiento coadenta i coatodo mïido ganca ïnäni ïñömö mä äninque waa ämotamïni ante änänitapa. Wengonguï nänö aace të contaimpa gäänë ämotamïni äñönäni mïïnäni quëwënäni mëa go mëa ganca ïnäni në aadäni në Picënäni tönö ëñënänitapa. Tiento coadenta i coatodo mïido ganca ïnäni inguipoga quëwënäni tönö adoyömö quëwëñönäni, Godonte ëmo beyenque quëwenguïmïni, ante Wengonguï nänö në ënïnänique ïï ämotamïni äïnö ante ëñente ancedänimpa. Wadäni guiquënë edö cete ëñente anguïnänii. 
Ïïnäni ïñömö Wengonguï ingante ante waëmö quëwencemönimpa, ante cedinque, Onquiyengä, ante në towënämaï ingaïnäni ïnänipa. Ïninque tömënäni Wengonguï Codotedo edönö gocä tömengä mïñë cöwë godänipa. Tömënäni waodäni tönö adoyömö quëwëñönäni Itota, Botö wepë beyenque quëwenguïmïni, ante tömënäni ïnänite engacäimpa. Täno amïña bayedë tä pedinque mïnitö, Wengonguï quï baquimpa, ante mïni cönönï baï mänïnäni adobaï Wengonguï quïnäni badinque Wengonguï Codotedo quïnäni ïnänipa. 
Adodäni cöwë babe änämaï ïnäni ïninque wadäni edö cete tömënäni ïnänitedö ante, Babe änänipa, ante anguïnänii. Tömënäni ede cöwë wëne wëne cedämaï ïnänipa töö. 
Ayë Wengonguï anquedo wacä ïñömö öönedë ïnö pö pao pao gocä atabopa. Inguipoga në quëwënäni ïnänite wabeca näni quëwencabo wabeca näni quëwencabo ince waodäni näni cabo waodäni näni cabo ince wadö näni tedecabo wadö näni tedecabo ince wacä awënë näni cabo wacä awënë näni cabo ïñönänite anquedo tömänäni ïnänite Wengonguï wantepiyë cöwë nänö watapë apënedö ante ëñencedänimpa, ante apënecete ante pongantapa. 
Mäningä Wengonguï anquedo ïñömö yede ïïmaï äninque, “Wengonguï apente nänö anguïöne do ïinque bayonte mänïöne tömämïni mïni cegaïnö ante tömengä apente ancecäimpa. Ïninque tömengä ingante guïñëninque ee aedäni. Adobaï tömengä ingante waa aedäni. Tömengä ede öönedë ince inguipoga ince epentibe ince epë tayömö ince tömää në badongaingä ingante mïnitö, Bitö Awënë Wengonguï ïmidö anguënë, ante ede weëninque watapë apëneedäni. Mäninque ämopa,” angantapa. 
Mäningä Wengonguï anquedo gocä ate wacä Wengonguï anquedo ayengä pöninque ïïmaï angantapa. “Babidönia näni äñömö do wo ëwente batimpa. Babidönia näni waëmö quëwëñömö ï incete do wo ëwente ba aedäni. Mänïñömö në quëwënäni wëne wëne cedïnäni ïñömö onquiyengä në towengä baï cedinque biïnömë bete quidi quidi dowëninque towencedänimpa, ante tï nämë godonte baï cedänipa. Tömënäni mänömaï godö cedäni beyenque wabeca näni quëwencabo wabeca näni quëwencabo weetë wëne wëne cedänitapa. Mäninque ämopa,” angantapa. 
Ayë mäningä Wengonguï anquedo gocä ate wacä Wengonguï anquedo tömangä pöninque yede ïïmaï angantapa. “Mönö guïñënongä tänocä pöningä ingante ecänö, Bitö Awënë Wengonguï baï ïmidö anguënë, ante apënecää. Ayë tömengä nänö ëmönö baï näni badöninca gäänë ede weëninque ecänö apënecää. Wengonguï tömënäni ïnänite nanguï pïincecäimpa. Tömënäni önompo ince önönemö ince mönö guïñënongä nänö yewëmöï në yewëmöïnäni adinque Wengonguï adobaï tömënäni ïnänite nanguï pïincecäimpa.” Äninque Wengonguï anquedo godömenque apënecantapa. “Mänïnäni Wengonguï biïnömë nänö pïïmë becedänimpa. Mänïmenque ëninque tömengä nänö pïinte owetadë pe ñïñengantapa. Mänïmenque në bete baï ïnäni ïñömö nanguï pönï wewencedänimpa. Wengonguï teiyë waëmö anquedoidi weca ayë Wengonguï Codotedo weca gonga becoyömö atopode näni öö wadö gonga becoyömö öö wayömö mänïñömö ïïnäni ëmëwo gonte ba baï nanguï wewencedänimpa,” angantapa. 
“Ayë tömënäni gonga becoyömö mänïñömö wewëñönäni näni wewëmämo tëëmä baï cöwë eicöompa. Woyowotë ince itedë ince mänïnäni ede guëmänämaï incedänimpa. Tömënäni ïñömö, Mönö guïñënongä tänocä pöningä weca ede weëninque, Bitö Awënë Wengonguï baï ïmidö anguënë, ante në apënedäni ïnänipa. Ayë tömengä nänö ëmönö näni badöninca gäänë ede weëninque në apënedäni adobaï tömengä ëmöwo nänö yewëmöï në yewëmöïnäni inte mänïnäni tömänäni wantepiyë mänömaï guëmänämaï inte wewencedänimpa. Mäninque ämopa,” angantapa. 
Mänömaï beyë mïnitö Wengonguï quïmïni ïñömö tömengä nänö, Ïïmaï ceedäni, ante nänö wee angaïnö ante ëñente cedömïni inte ayë Itota ingante godömenque wede pönëmïni inte mïnitö wenteye ïnämaï inte ee cecemïnimpa. 
Ayë ate botö öönedë ïnö tedepämo ïïmaï ante ëñentabopa. “Bitö ïïmaï yewëmöe,” angantapa. “Ñöwo ganca ayë ate Awënë Itota ingante pönente në wënäni inte tömënäni näni toquinque.” Ante äñongä Wengonguï Teiyë Waëmö Önöwoca, “Ao ämopa, angampa. Näni toquinque ingëimpa. Tömënäni näni nanguï cegaïnö ñimpo cete guëmancedänimpa. Ede tömënäni näni waa cegaïnö öönedë ïñömö edonque pönï acëimpa,” ante angantapa. 
Ayë botö ayömo näämenta boguïmä më owo atabopa. Adocanque Waocä ëñagaingä ingä baï ïñömö mänïï boguïmäa të contacä atabopa. Tömengä ocaboga awënë poganta oodo inte badöinta encacä inte tömengä nänö önönempo yaëmë baï waingamë idämë engamë nëengä atabopa. 
Ayë ate wacä anquedo Wengonguï oncö teiyë waëmö oncönë ta pöninque boguïmäa në të contacä ingante ïïmaï yede ante aa pecantapa. “Inguipoga quëwënäni botö ïmote në wede pönente waa cedönäni ïñömö në minte pemö baï ïnäni inte tömënäni näni to amïña bayedë baï impa. Wade wade pïnöninque näni ö ëñedë baï do bayonte bitö yaëmë baï bitö nëëï ente gote mänïnäni ïnänite wade wade pïnonte baï cedinque ö ëe.” 
Angä ëñëninque boguïmäa në të contacä gote inguipoga ïñömö tömengä yaëmë baï nänö nëëï inte wade wade pïnonte baï cedinque tömänäni në minte pemö baï ïnäni ïnänite ö engantapa. 
Ayë öönedë ïñömö Wengonguï oncö teiyë waëmö oncönë ongonte ta pöninque wacä anquedo adobaï yaëmë baï waingamë idämë engamë nëente pongantapa. 
Tömengä pongä ate Wengonguï anquedo wacä pongantapa. Wengonguï oncö teiyë waëmö oncönë, Wengonguï quï, ante iya täe, ante në änongä inte näni iya täïmoga gäänë ongöninque ta pöninque yaëmë baï waingamë idämë në engamë nëengä ingante ïïmaï yede apënecantapa. “Inguipoga tömäo në wëne wëne cedäni ïñömö yowecoo baï ïnänipa. Mänïnäni yowe ite bayedë baï ïnäni adinque bitö yaëmë baï bitö nëëï ente gote yowecoo wangö tadampote gete baï cedinque tömënäni ïnänite cee.” 
Angä ëñëninque Wengonguï anquedo inguipoga ïñömö tömengä yaëmë baï nänö nëëï inte wangö tadampote cedinque yowecoo gedäni baï tömengä në wëne wëne cedäni ïnänite adobaï cecantapa. Ayë yowepë ante ñënengade näni pïnä pïnä gäwate ceincadedë yowecoo weentodonte baï cedinque tömengä wëne wëne cedäni ïnänite Wengonguï pïinte nänö päïñömö wido cecantapa. 
Mänïï tömënäni yowecoo ente pïnä pïnä gäwate ceincade ïñömö tömënäni näni quëwëñömö yabeca ongompa. Mänïñömö tömënäni ïnänite pïnä pïnä gäwate baï cedänitapa. Ceyönäni tömënäni wepë nanguï pönï gotimpa. Cabayo goto wïnedïñömö ei ganca tömënäni wepë mäninganca ei godinque todee tiento quidömetodo ganca mäninganca nanguï pönï wepë gotimpa. 
﻿Ayë botö ayömote Wengonguï ñöwo weetë mä pönï odömömo adinque ëñencedänimpa, ante cedinque öönedë ïnö bamönengë pönï badongä a owo atabopa. Wengonguï anquedoidi önompo ëmempoque go mënaa ïnäni ïñömö öönedë ongöñönänite tömënäni ïnänite, Mïnitö cemïni beyenque waodäni näni wewenguïmämocoo önompo ëmempoque go mempoga pongëimpa, angä ëñente ente pönänitapa. Mänïï wewëmämocoo ëmëwo ba adinque Wengonguï nänö enguï panguïmämo eyepë bapa. 
Ayë epentibe ïñömö awocawenta ëmö baï adinque botö mänintibe tönö gonga guëa wempodente beco atabopa. Adotibe yewedeca waodäni më ongönänipa. Mänïnäni ïñömö mönö guïñënongä ayë pöningä ingante ante ayë tömengä nänö ëmönö baï näni badöninca ante Baa äninque tömënäni tëï ëmonte gänä cedäni ïnänitapa. Adodäni tömengä ëmöwo ante, Æpodö ï, ante Baa ante yewëmönämaï ïnäni atabopa. Wengonguï tömënäni ïnänite adapate näni ampoquï godongä ente nëente a ongönänipa. 
Tömënäni a ongöninque Wengonguï ingante në cegaingä Möitee wodi ämotamïni nänö angaïnö ante ayë Wengonguï Codotedo ämotamïni nänö agaïnö ante ïïmaï ämotamïni änänipa. “Awënë Wengonguï bitö adobique Tömää Cegaïmi inte bitö mä cedö ïñömö waëmö pönï ïnönö anguënë. Bitö tömäme quëwënäni Teiyë Awënë Odeyebi ïmidö anguënë. Quïëmë cedinque bitö në nö cebi ïmipa. 
Awënë ëñëmi, Æcämë bitö ïmite guïñënämaï inguingää. Ayë bitö ëmöwo ante pönente ecämë waa adämaï inguingää. Ede bitö adobique teiyë waëmö ïmipa. Tömää bitö nö cedïnö edonque pönï ba adinque wabeca wabeca näni quëwencabo tömänäni bitö weca ponte ede weëninque bitö ïmi, Bitö Awënë Wengonguï ïmidö anguënë, ante ancedänimpa.” 
Ayë ate botö ayömote öönedë ïñömö Wengonguï teiyë waëmö oncö ince ëmontaicö baï inte tömengä nänö nänënë owocö ïñömö wi ënete bayö atabopa. 
Wengonguï anquedoidi önompo ëmempoque go mënaa ïnäni mänincönë ongonte ta pönänitapa. Tömënäni cedäni ate waodäni näni wewenguïmämo ïñömö önompo ëmempoque go mempoga pongëimpa. Tömënäni weocoo waëmoncoo nïno näni ancoo ñäö baï ëmoncoo mongënäni ïnänipa. Tömënäni tecetawë ïnö pacadeyenta oodo inte näni badöinta mongëënëmëïnäni ïnänipa. 
Ayë mïïnäni quëwënäni mënaa go mënaa ïñönäni adocanque Wengonguï anquedoidi önompo ëmempoque go mënaa ïnäni ïñönänite owetacoo adotaque adotaque pede godongä ënänitapa. Mänintacoo önompo ëmempoque go mentacoo ïñömö oodo inte näni badöintacoo inte Wengonguï në wantepiyë cöwë quëwengaingä ingä nänö enguï pämämo eyede ënentapa. 
Wengonguï nänö ñäö apäidö beyë ayë tömengä nänö tëï pïñëmämo beyë tömengä teiyë waëmö oncönë ïñömö tëëmämämo eyede më ongompa. Ayë Wengonguï anquedoidi önompo ëmempoque go mënaa ïnäni cedäni ate waodäni näni wewenguïmämo ante önompo ëmempoque go mempoga näni wewenguinganca ïinque baganca ecämenque ince Wengonguï teiyë waëmö oncönë guiidämaï incedänimpa. 
﻿Ayë ate Wengonguï teiyë waëmö oncönë ïnö tedepämo yede të ëñentabopa. Në angä ïñömö Wengonguï anquedoidi önompo ëmempoque go mënaa ïnäni ïnänite, “Goedäni, äninque, Wengonguï owetacoo nänö enguï panguintacoo önompo ëmempoque go mëa ganca incoo nëente gote inguipoga ïñömö gao ceedäni,” angä ëñentabopa. 
Wengonguï anquedo tänocä godinque tömengä owetadë ënë ince inguipoga gao cecantapa. Gao cecä ate mönö guïñënongä ayë pöningä nänö yewëmöï në yewëmöïnäni inte tömengä nänö ëmönö baï näni badöninca gäänë ede weëninque apënedäni ïñönänite tömënäni ayaa nantai ñömëï tömäo baadinque nantate wedänitapa. 
Wengonguï anquedo ayë në gocä tömengä owetadë ënë ince epentibe cencadëmë gao cecä ate mänïmë ïñömö do wënïnäni wepë baï bayonte mänintibedë quëwënäni tömänäni wënänitapa töö. 
Wengonguï anquedo ayë në gocä tömengä owetadë ënë ince epënë tömänonga gao cedinque epë tayömö tömäñömö gao cecä ate mänïmë tömämë wepë batimpa. 
Ayë ate Wengonguï anquedo epë tömämë beyë në angä inte ïïmaï apënecä ëñentabopa. “Mönö Teiyë Waëmö ïnömi ëñëmi, bitö wëënëñedë do në quëwengaïmi ïmi ñöwobi adobi ïnömi ïmipa. Mänömaï tömënäni ïnänite apente ante päninque bitö nö cedinque apente pänïmi ïmipa. 
Ede bitö quïnäni tönö bitö beyë në apënegaïnäni ïnänite wënönäni ate tömënäni në wënäni wepë näate bagadänimpa. Bitö weetë në wënonte näate badäni näni cegaï beyë wepë godömi begadänimpa,” angantapa. 
Ayë Wengonguï quï, ante näni iya täïmoga ïnö tedepämo të ëñentabopa. “Ao ämopa. Awënë Wengonguï bitö adobique Tömää Cegaïmi inte, Ïïmaï panceboimpa, ante bitö apente angaïnö baï cedinque tömënäni ïnänite päninque bitö cöwë nö cete waa pämipa.” 
Wengonguï anquedo ayë në gocä tömengä owetadë ënë ince nenque më owoyömö mänïñömö gao cecantapa. Ayë waodäni ëmontaiya monte gongate wecedänimpa, ante cedinque në godö angä beyenque nenque nanguï tï näwä batimpa. 
Mänïï nanguï tï näwante beyë waodäni monte gongate badäni incete tömënäni näni wëne wëne cedïnö ante, Ancaa wewente awedö, ante ayë pönënämaï ïnäni inte ñimpo cedämaï inte Wengonguï ingante waa adämaï ïnänitapa. Tömënäni, Wengonguï cecä beyenque mönö wewëmämocoo pönimpa, ante wedinque Wengonguï ingante pïïninque tömengä ëmöwo ante wëne wëne babe ante tedewënänitapa. 
Wengonguï anquedo ayë në gocä tömengä owetadë ënë ince mönö guïñënongä tänocä pöningä nänö aace të contaimpaa gao cecä ate tömengä awënë odeye ïnongä inte nänö aayömö më mämonte baï batimpa. Waodäni nantate wedinque önonguënëwa eo pocenguënëwate wedänitapa. 
Mänömaï wedäni incete tömënäni näni wëne wëne cedïnö ante, Ancaa wewente awedö, ante godömenque pönënämaï ïnäni inte ñimpo cedämaï ïnänitapa. Weetë nantai baate nantate wedinque Wengonguï öönedë quëwënongä ingante pïinte badinque wëne wëne babe ante tedewënänitapa. 
Wengonguï anquedo ayë në gocä tömengä owetadë ënë ince ñënë önonga Eopadatedö näni änonga mänïnonga gao cecä ate awënë odeyeidi nenque tamönö quëwente näni ponguïnö taadö ante önö tömäo amïmö batimpa. 
Ayë wëneidi wentamö näni ëwocacabo mënaa go adocanque ïnäni ïñömö weque baï ïnäni ta pönäni atabopa. Dadagöö önönë ïnö adocanque wëne ta pongantapa. Mönö guïñënongä tänocä pöningä önönë ïnö wacä wëne ta pongantapa. Ayë Wengonguï beyë në apënedömo ïmopa, ante në babe apënedongä önönë ïnö wacä wëne pongantapa. 
Mänïnäni wëneidi önöwocaidi ïnäni inte mä cedäni ïnänipa. Ïïnäni ïñömö tömäme awënë odeyeidi weca äñece godinque tömënäni ïnänite apënedinque, Awënë Wengonguï adocanque Tömää në Cegaingä inte nänö apente anguïöne ïñonte mïnitö godongämë ponte guëadö guëa cecemïnimpa, ante cedänipa. 
“Mönö Awënë nämä ince ïïmaï angantapa. Aedäni. Në awëmö engä ïñontobë pongä baï botö adobaï änämaï inte ponceboimpa. Æyedënö ponguingä, ante në mönämaï ongongä ïñömö tömengä wänö cönongä baï ïnongä inte nänö toquinque. Ede tömengä, Ömaabo ïnämaï inceboimpa, ante ayë, Guïñëñate wedämaï inceboimpa, ante tömengä weocoo tömë weca ee mangä ïnongä ingampa,” angantapa. 
Mänïï wëneidi önöwocaidi tömäme awënë odeyeidi ïnänite äñece gote änäni ëñëninque awënë odeyeidi ïñömö tömënäni tontadoidi tönö Adämaguedoö ebedeo tededö näni äñömö adoyömö godongämë pönänitapa. 
Ayë Wengonguï anquedo tömangä në gocä tömengä owetadë ënë ince woboyë owoyömö mänïñömö gao cecä ate öönedë ïnö Wengonguï teiyë waëmö oncönë tömengä nänö aace të contayömö mänïñömö tedepämo yede tededinque, “Ñöwo ïinque batimpa,” angantapa. 
Ayë ate yede yede näïnimpa. Detebo tei tei të goyö yede pönï änimpa. Ayë goinque nanguï pönï oce oce gotimpa. Waodäni inguipoga näni quëwenganca tömanganca mänïï goinque baï wa goinque cöwë godämaï ïnimpa. 
Goinque oce oce goyonte tömënäni näni ñënë quëwëñömö ince tenguïmë tenguïmë godinque mëñömonga go adoyömonque batimpa. Ayë wabeca näni quëwencabo wabeca näni quëwencabo ince tömäo näni quëwëñömö onconcoo acapowate bogoce të goweënimpa. Wengonguï adobaï, Babidönia näni waëmö quëwëñömö quëwënäni wëne wëne cedänipa, ante pönente wedinque enguï badinque, Mïni wewenguinque impa, ante oweta biïnömë nänö pïïmë eyede ënë godonte baï cedinque tömënäni ïnänite nanguï pïïninque pangantapa. 
Tömää wää tëïwënë ïñömö yoge guiitimpa. Ayë onquiyabocoo adobaï de bibitapë batimpa. 
Ayë öönedë ïnö yoguica cööne baï waodäniya tei tei weënimpa. Mäninca tei tei weëninca adocaque ince wodo tiëë diboda tee mä ganca enca impa. Yoguica wëne wëne incapa, ante adinque waodäni, Mäninca mönö wëne wëne wewëmämo impa, äninque Wengonguï ingante pïinte badinque wëne wëne babe ante tedewënänitapa. 
﻿Wengonguï anquedoidi önompo ëmempoque go mëa ganca ïnäni önompo ëmempoque go mëa ganca owetacoo në nëënäni ïñönänite adocanque botö weca ponte, “Pöe, angantapa. Onquiyengä mäincoo beyë në towente quëwënongä ïñömö epencoo yedopäa në të contacä apente nänö panguïnö ante botö odömömo acebiimpa. 
Inguipoga awënë odeyeidi ince tömengä tönö towengadänimpa. Waodäni inguipoga quëwënäni ince adobaï tömengä towëïnënö beyë tömengä biïnömë bete baï quidi quidi dowente baï pönënämaï cegadänimpa,” ante apënecä ëñentabopa. 
Wengonguï Önöwoca ince botonga pö guiiyongä botö wïïmonte baï ïïmaï atabopa. Wengonguï anquedo adocä ïñömö botö ïmote ö ente mäo önömeca ïñömö cönongä ongontabopa. Mänïñömö ongöninque botö onquiyengä babecä baï në guïñënongäa mongente a ongongä atabopa. Mäningä mönö guïñënongä opatawë ëñadongä inte ëmöwocoo tömengä baonga godämë tömangä yewëmöï ëñacä ingantapa. Mänïwocoo Wengonguï ingantedö ante wëne wëne babe wapiticë änïwocoo ïnönimpa. Mäningä mönö guïñënongä nänö ocabocoo önompo ëmempoque go mëa encacä inte tömengä nänö önömoncawencoo önompo tipempoga ëmoncacä ingantapa. 
Onquiyengä ïñömö tömengä weocoo awënëidi waëmoncoo näni mongencoo tönö opatawë ëmoncoo mongengantapa. Tömengä, Botö waëmö inceboimpa, ante oodo badöincoo tönö dicamö näni nanguï godonte ënincoo tönö pededamö näni ämö mänïmoncoo mongente ingantapa. Tömengä önönempo owetadë oodo inte badöintadë quïmëmë baapë baï ï eyede engapë nëengantapa. Mäningä onquiyengä quïëmë nänö wëne wëne cepämo nänö towente quëwënö baï mänintadë nëengantapa. 
Adocä onquiyengä tömengä önönemö ïnö ëmöwo yewëmöï ëmongä ingantapa. Mänïwo wë wodonte baï ï incete ïïmaï ante impa. “Babidönia näni waëmö quëwëñömö ï incete onquiyengä në towengä baï impa. Waodäni në godö towënäni wäänä baï mäningä onquiyengä ingampa. Ayë adobaï inguipoga quëwënäni wïwa näni ceïnënö ante në cedäni wäänä baï adocä onquiyengä ingampa.” Mänömaï tömengä önönemö ïnö yewëmonte ëmongantapa. 
Wengonguï quïnäni ingaïnäni tönö Itota ingante ante apënedäni beyë në wengaïnäni tömënäni wepë bete baï mäningä onquiyengä quidi quidi dowente baï ingä botö atabopa. Tömengä ingante adinque botö ancai guïñente wetabopa. 
Ancai guïñente weyömote Wengonguï anquedo botö ïmote ïïmaï angantapa. “Quïnante ancai guïñente webii. Mönö guïñëñongä ïñömö tömengä ocabocoo önompo ëmempoque go mencaa encacä inte tömengä önömoncawencoo önompo tipempoga ëmoncacä ïnongä inte onquiyengä ingante në mongengä ingampa. Onquiyengä ingante në mongengä mönö guïñënongä tönö onquiyengä tömëna näna wë wodonte ïnï ebänö ï, ante apënebo ëñëe. 
Adocä mönö guïñënongä bitö adingä ïñömö wëënëñedë quëwengaingä inte ñöwo de angä incete ayë ate tadömengadenguipodë ïnö ëë ta poncecäimpa. Ta pöninque tömengä nänö ëmëwo ömäe ëwenguinque ingëimpa. Wengonguï, Quëwenguinta, ante inguipoga badönämaï ïñedë nänö yewëmongaintaa inguipoga quëwënäni tömënäni ëmöwo në yewëmönämaï ïnäni ïñömö tömënäni ïñömö mönö guïñënongä do quëwengaingä ñöwo de angä incete ayë ate pongä adinque ancai guïñente wecedänimpa,” ante Wengonguï anquedo apënecantapa. 
Ayë tömengä weetë apënecantapa. “Mänïnö ante ëñencete ante ocai ëñënö në encacä inte ëñencecäimpa. Mönö guïñënongä tömengä önompo ëmempoque go mëa ocabocoo ïñömö önompo ëmempoque go mëa änanquidi baï ïnänipa. Mänïï änanquidiboga onquiyengä të contacä ingampa. Mänïï ocabocoo adobaï önompo ëmempoque go mëa awënë odeyeidi baï ïnänipa. 
Mänimpodäni ïñönänite önompo ëmempoque awënë odeyeidi ïnänite wido cedänitapa. Adocanque awënë odeye ïñömö ñöwo aacä ingampa. Wacä awënë odeye ayë pönämaï ingä incete tömengä pöninque wante ïñö ongonte aacecäimpa. 
Önompo ëmempoque go mëa ganca awënë odeyeidi näni cabo ïñönänite mönö guïñënongä adocä ïnongä incete tömënäni beyë ponguingä ingampa. Tömengä ïñömö wëënëñedë në quëwengaingä ince ñöwo de angä ïnongä inte tömengä nänö ëmëwo ömäe ëwenguinque poncecäimpa,” ante Wengonguï anquedo apënecantapa. 
Ayë tömengä weetë apënecantapa. “Ayë önompo tipempoga önömoncawencoo bitö adïmoncawencoo ïñömö önompo tipempoga awënë odeyeidi baï ïnäni incete ayë aadämaï ïnänipa. Incete ayë ate tömënäni ïnänite änäni ate awënë odeyeidi badinque tömënäni, Ïïmaï ceedäni, ante änäni bacedänimpa. Ayë mönö guïñënongä tönö tömënäni adoque ooda ganca godongämë aacedänimpa. 
Tömënäni adodö ante pönënäni inte, Mönö tëï pïñënö ante guïñënongä ingante godömö encecäimpa. Ayë awënë odeyeidi ïnömö inte mönö, Ïïmaï ceedäni, ante në ämö ïmö baï mönö tömengä ingante ämö në angä bacecäimpa. 
“Mänïnäni Wengonguï Codotedo ingante guëadö guëa cecedänimpa. Incete tömengä ïñömö awënëidi tömänäni Awënë ïnongä ingampa. Ayë waodäni awënë odeyeidi ïñönänite tömengä Teiyë Awënë Odeye ïnongä ingampa. Ïninque tömengä tëï ëmönongä inte tömënäni ïnänite gänä cececäimpa. Tömengä, Botö mïñë tee empo goquïmïni, ante waodäni ïnänite aa pedinque apente nänö në engaïnäni inte tömengä mïñë cöwë edemö cete tee empo godäni ïnänipa. Mänïnäni adobaï tömengä tönö godongämë guëadö guëa cete wënonguïnäni inte tëï ëmonte gänä cecedänimpa,” ante Wengonguï anquedo apënecantapa. 
Ayë tömengä weetë botö ïmote ïïmaï apënecantapa. “Onquiyengä mäincoo beyë towente quëwënongä inte epencoo yedopäa të contacä abitapa. Mänïï epencoo ïñömö teiyënäni waodäni baï ïnänipa. Wabeca näni quëwencabo wabeca näni quëwencabo ince wadö näni tedecabo wadö näni tedecabo ince waodäni teiyënäni ïnänipa. Mänïnäni tömänäni mänïï epencoo baï ïnänipa. 
Ayë önompo tipempoga önömoncawencoo baï awënë odeyeidi tönö mönö guïñënongä ïñömö tömënäni bitö në adïnäni ïnönäni inte onquiyengä mäincoo beyë në towente quëwënongä ingante pïincedänimpa. Pïïninque, Tömengä ingante ëmëwo ömäe ëwengëimpa, ante cecedänimpa. Tömengä mäincoo tömancoo ö ënäni ate ömaacä inte weyongante tömengä baö cëninque tömengä ingante ëmëwo iya tancedänimpa. 
Wengonguï, Botö angaï baï ïinque baganca tömënäni botö pönënö ante cecedänimpa, ante godö cecä beyenque mänïnäni awënë odeyeidi näni mïmönë adodö ante pönënänipa. Pönëninque tömënäni godongämë Ao äninque, Mönö guïñënongä aacecäimpa, ante tömengä ingante, Mönö tëï pïñënö ante godömö enguingä, ante godönäni engantapa. 
“Mäningä onquiyengä bitö adingä baï Babidönia näni waëmö quëwëñömö adobaï impa. Mänïñömö awënëidi ïñömö tömäme awënë odeyeidi ïnänite në aadäni ïnänipa,” ante Wengonguï anquedo apënecantapa. 
﻿Ayë ate Wengonguï anquedo wacä inte öönedë ïnö weë pongä atabopa. Tömengä tëï pïñengä inte nanguï angä ingä inte nämä nänö ñäö apäite ëmönö inte inguipoga ïñömö ñäö apäicä atabopa. 
Tömengä nänö tedepämo inte ïïmaï yede aa pedinque, “Babidönia näni äñömö do wo ëwente batimpa. Babidönia näni waëmö quëwëñömö ï incete do wo ëwente ba aedäni. Badinque wëneidi näni owoyömö batimpa. Wëneidi wentamö ëwocadäni tömänäni mänïñömö tee mönincönë baï quëwënänipa. Ayamöidi baacäidi tömänäni adobaï mänïñömö wee cete baï owodänipa. 
Wabeca näni quëwencabo wabeca näni quëwencabo ince tömänäni babidöniaidi wïwa näni towëïnënö beyë tömënäni biïnömë bete quidi quidi dowente baï wedänipa. Inguipoga awënë odeyeidi ince babidöniaidi tönö towënänipa. Babidönia ïñömö quëwënäni nämanque ante pönente tocete ante mäincoo nanguï pönï ente ëadäni beyenque inguipoga në godonte ënäni ïñömö mäincoo nanguï pönï ëadäni badänipa,” ante Wengonguï anquedo aa pecantapa. 
Ayë öönedë ïnö wacä tedepämo tedecä ëñentabopa. “Botö guiidëmïni ëñëedäni. Mïnitö tömënäni weca quëwëmïni incete, Tömënäni tönö godongämë wëne wëne cedämaï incemönimpa, ante cedinque wade tao pöedäni. Ayë, Wengonguï tömënäni ïnänite päninque mönitö ïmönite pänämaï incecäimpa, ante pönente wedinque wodii wïnonte pöedäni. 
Tömënäni wëne wëne cedïmämo ïñömö cabo tï gete cönöninque bacoo pönï ongompa. Incete Wengonguï mänïnäni näni wïwa cedïmämo cöwë pönente wecampa. 
Tömënäni näni pönönï baï mïnitö tömënäni ïnänite adobaï godoncemïnimpa. Tömënäni näni pönö cedïnö beyë mïnitö weetë adopo godö cedinque mempoga ganca godömenque godö cemïni wecedänimpa. Tï nämë godönäni bete baï wedänitawo. Mïnitö weetë tömënäni owetadë tï nämë adopopë pe ñïñente wempo cedëninque, mempoga pe ñïñente wempo cedente baï cedinque godömenque tï nämë godömïni bete wecedänimpa, angantapa. 
Ede tömënäni nämä ince, Mönö ñënëmö ïmompa, ante pönente nanguï waëmö mäincoo ëate quëwënäni ïñönänite mïnitö weetë, Tömënäni egancadö waëmö quëwënänii, ante adinque tömënäni ïnänite adoganca pïinte cemïni nantate wedinque tömënäni wewente quëwencedänimpa. Mänïnäni ïñömö, ‘Awënë odeye nänöogengä baï contate ongömompa. Ede watapë quëwëmö ïmompa. Wïï owempoingä baï ïnömö inte wewënämaï cöwë incemöimpa,’ ante önöwënenque pönente änewënänipa. 
Mänömaïnö ante në änäni inte adoque itedë ïñonte tömënäni näni wewëmämo ïñontobë pö ate nanguï wecedänimpa. Mänïöne tömënäni näni wenguïmämo näni wewenguïmämo näni gue ënenguïmämo pö wecedänimpa töö. Tömënäni onconcoo gonga becodocëimpa. Ede Wengonguï Awënë ïñömö Babidönia ïñömö quëwënäni ïnänite në apente ante pangä ïñömö ede tömengä tömää cegaingä ingampa,” ante apënecantapa. 
Inguipoga awënë odeyeidi ince Babidönia quëwënäni tönö towënäni inte tömënäni adobaï Babidönia quëwënäni tönö nanguï waëmö mäincoo godongämë ente ëate quëwënänipa. Ïninque Babidönia näni quëwëñömö gonga becododinque tëëmancoo baca baca ei adinque tömënäni wewente Ca ca wecedänimpa. 
Babidönia ïñömö quëwënäni nanguï pönï näni wewënö adinque awënë odeyeidi ancai guïñëninque, Mänïnäni tönö godongämë wewënämaï incemönimpa, ante gomonga a ongöninque wecedänimpa. “Babidönia mïni waëmö quëwëñömö në quëwëmïni mïni wequinque ingëimpa. Mänïñömö quëwëmïni mäincoo nanguï ëate ïnïmïni inte mïni wequinque. Wëne wëne cemïni ïñömïnite adoque ooda ïñonte Babidönia mïni quëwëñömö do apente pante wo ëwente batimpa.” ante wecedänimpa. 
Inguipoga mäincoo ente mante në godonte ënäni ïñömö, Ede ecänö mönö godonguënencoo godonte enguïnaa. Ñöwo de ä, ante wewente Ca ca wecedänimpa. 
Ïincoo ïñömö näni godonguënencoo impa. Oodo tönö padata, dica näni nanguï godonte ënincacoo tönö pededamö näni ämoncoo më ongoncoopa. Adobaï waëmoncoo nïno näni ancoo tönö awënëidi waëmoncoo näni mongencoo ayë teda näni ancoo tönö opatawë incoo më ongoncoopa. Quïwëmë oguï wawenque ï mänïwë më ongoncoopa. Edepante baga inte näni badönincoo tönö awenque näni nanguï godonte ënïwë inte näni badönincoo më ongoncoopa. Yaëmenta bodonte näni änï inte näni badönincoo tönö iedo näni änï inte näni badönincoo tönö mänömodo näni anca inte näni badönincoo ïñömö mänincoo tömancoo më ongoncoopa, ante wecedänimpa. 
Cäneda näni antapo tönö oguï waa öni pecaquï, oguï waquï näni iya täïmö tönö tï nä öni pequï ayë oguï wapë öni pequïmë, biïnömë tönö oguinguipë, waëmö edïna tönö todigomö mänincoo më ongoncoopa. Cëningäidi tönö obegaidi cabayoidi tönö cabayo inte ñä cete näni wëä godö awotocoo më ongoncoopa. Mänincoo tömancoo më ongoncoopa, ante wecedänimpa. Ayë adobaï, Waodäni ince në cete quëwencedänimpa, ante cëningäidi baï godonguënëmö intamompa, ante wecedänimpa. 
Mänïnäni Babidönia quëwënäni ïnänite ïïmaï ancedänimpa. “Quincamë ante beïnente wemïni ince mäninca tömanca mïnitö weca ñöwo de ancapa. Mïni ëadincoo tönö quïnö waëmö mïni mäincoo ïñömö mänincoo tömancoo ñöwo de ä ïninque mïnitö ömepomïni inte cöwë weetë ënämaï incemïnimpa,” ante ancedänimpa. 
Tömënäni mänïñömö quëwënäni ïnänite mänincoo näni godönincoo beyë në ënïnäni inte në nanguï ëadïnäni ince Babidönia ïñömö quëwënäni näni wewënö adinque, Mänïnäni tönö godongämë wewënämaï incemönimpa, ante gomonga a ongöninque ancai guïñencedänimpa. Ayë wewente Ca ca wecedänimpa. 
Ayë ïïmaï yede ancedänimpa. “Babidönia mïni waëmö quëwëñömö në quëwëmïni ince mïni wequinque ingëimpa. Ede mänïñömö quëwëmïni tömëmïni weocoo waëmoncoo nïno näni ancoo tönö awënëidi waëmoncoo näni mongencoo tönö opatawencoo mänincooque mongëmïni ïmïnitapa. Mïnitö, Mönö waëmö incemöimpa, ante oodo inte badöincoo tönö dicamö näni nanguï godonte ënincoo tönö pededamö näni ämö mänïmoncoo mongëmïni ïmïnitapa. 
Incete adoque ooda ïñonte mänincoo mïni ëadincoo ince ede ëmëwo ömäe ëwente batimpa, ante në ente godönäni ede wecedänimpa,” ante angantapa. Æpentibedo wipocoo në töö töö cedönäni tönö, Wipodë në godäni, wipodë në cedönäni tönö, Wipo inte mäincoo godonte engëimpa, ante në mäo godäni tömänäni mänïnäni gomonga a ongoncedänimpa. 
Babidönia näni quëwëñömö gonga becododinque tëëmancoo baca baca ei adinque ïïmaï yede ancedänimpa, “Ïï Babidönia näni waëmö quëwëñömö baï wayömö näni waëmö quëwëñömö ede de ampa, ante wecedänimpa,” ante angantapa. 
Në wewënänï inte näni ceï baï onguipo guidïmö ente ocaboga wo ëentodonte weë guicadinque Ca ca wedinque ïïmaï yede ancedänimpa, “Babidönia näni waëmö quëwëñömö në quëwënäni näni wequinque ingëimpa. Mänïñömö epentibedo wipocoo në ëadäni inte tömënäni näni godönincoo mänïñömö quëwënäni ïnänite godonte ëninque tömänäni nanguï ëadäni badänitapa. Ayë adoque ooda ïñonte Babidönia näni quëwëñömö tömäo ëmëwo ömäe ëwente batimpa, ante ancedänimpa,” angantapa. 
Mänïnö ante änäni ate, Tömämïni öönedë ïñömö quëwëmïni mänïñömö wo ëwente ï adinque watapë tocemïnimpa. Wengonguï quïmïni adobaï Itota nänö në da godongaïmïni tönö Wengonguï beyë në apënemïni tönö mïnitö tömämïni mänïñömö wo ëwente ï adinque watapë tocemïnimpa. Ede, Mïnitö ïmïnite ebänö wëne wëne cedänii, ante adinque Wengonguï tömënäni näni quëwëñömö quëwënäni ïnänite apente äninque pangä ate tocemïnimpa, ante angantapa. 
Ayë Wengonguï anquedo në tëï ëmongä ïñömö dicabo näni mö mö equinca baï ñënengade dicabo ëninque epentibe cencadëmë wo guiitodöninque ïïmaï angantapa. “Mäninca epentibe cencadëmë tëï wo guiitodömo guii baï Babidönia näni waëmö quëwëñömö wo ëwente de ba ate cöwë adämaï incedänimpa. 
Ïninque, Adapate näni ampogaïnö ince ämotamïni näni angaïnö ince ööña baï näni we we öongaïnö ince todompeta näni ancadeca näni we we öongaïnö ince mänïñömö cöwë ëñënämaï ingëimpa. Quïëmë badönäni ince në badongaïnäni mänïñömö cöwë de ancedänimpa. Tömënäni näni dicabo mö mö equinca inte ceyönäni dicabo dadi dadi ceyedë ä baï mänïñömö cöwë wïï ëñenguïnänidö anguënë. 
Do näni tï wodönoincade mänïñömö cöwë tica ënënämaï ingëimpa. Onquiyengä ingante në monguingä mänïñömö cöwë de ä mönämaï inguïnänidö anguënë. Mänïñömö mäincoo ente mante në godonte ënäni ïñömö inguipoga ñënënäni inte ongongadänimpa. Ayë idöidi yewente baï cedinque mänïñömö quëwënäni, Waëmö mäincoo, ante wapiticë änewënäni beyenque wabeca näni quëwencabo wabeca näni quëwencabo ince tömänäni näni quëwencabo oda cete gogadänimpa,” angantapa. 
Wengonguï beyë në apënegaïnäni ïnänite wënöninque mänïñömö quëwënäni ince Wengonguï quïnäni ïnänite godömenque wënönäni wengadänimpa. Ede inguipoga wënönäni në wengaïnäni tömänäni mänïñömö wënönäni wente baï ingadänimpa. 
﻿Babidönia wo ëwente ba ate öönedë ïñömö waodäni teiyënäni adotedë ogë tededäni baï ëñentabopa. “Mönö Awënë ingante watapë apënecëimpa, ante, Adedoya, äninque, Mönö Wengonguï mönö ïmonte, Quëwencemïnimpa, ante në Ængä ïnongä ingampa. Tömengä ñäö ëmongä ïnongä ingampa. Ayë tömengä tëï pïñengä ïnongä ingampa. 
Ede, Wengonguï, Ïïmaï panceboimpa, ante nänö apente angaïnö baï cedinque tömengä cöwë nö cete waa pangampa. Babidönia ïñömö onquiyengä mäincoo beyë në towente quëwënongä baï impa. Mänïñömö quëwënäni në wïwa cedäni beyenque inguipoga quëwënäni weetë në wïwa cedäni badäni adinque Wengonguï mänïñömö quëwënäni ïnänite apente ante pangantapa. Wengonguï ingante në cedïnäni ïnänite adodäni wënönäni adinque tömengä weetë tömënäni ïnänite wënongä wënänitapa,” ante änänitapa. 
Ayë weetë ogë tededinque, “Adedoya,” änänipa. “Mänïñömö tëëmancoo cöwë baca baca eicöompa,” ante änänitapa. 
Mänïñedë Wengonguï nänö të contaimpaa të contayongante në aadäni në Picënäni beinticoatodo ganca ïnäni tönö mïïnäni quëwënäni mënaa go mënaa ïnäni ïñömö ede weëninque, Bitö Wengonguï Awënë ïmidö anguënë, äninque “Amëë, Adedoya,” ante aa pedänitapa. 
Wengonguï nänö të contaimpa ïnö tedepämo ïïmaï tededinque, “Wengonguï ingante në cemïni inte tömengä ingante në guïñente ëñente cemïni ïñömö në awënëidi ïmïni ince önömïnique ince mïnitö tömämïni, Mönö Wengonguï ingante watapë apënecëimpa, ante apëneedäni,” angantapa. 
Ayë adobaï waodäni teiyënäni adotedë ogë tededäni baï ëñentabopa. Ñënë tëñabo ä baï detebo eyequeï të baï ëñentabopa. “Adedoya, Mönö Wengonguï Awënë Tömää në Cegaïmi inte bitö në Awënë badinque aabipa. 
Mönö watapë pönï entawëninque waa tocëimpa. Ede tömengä ingante apënedinque mönö, Bitö ñäö ëmömi ïmipa, ante angëimpa. Ede Wengonguï Codotedo nänö monguïnö oo bace cepa cemïnii. Onquiyengä tömengä ingante monguingä ïñömö, Botö nänöogengä inguingä oo poncecäimpa, ante nämä ince eyepë cete a ongongampa. 
Tömengä ingante weocoo nïno näni ancoo waëmö näämentacoo nänö wëñaquincoo, ante pönönäni engä ingampa. Wengonguï quïnäni näni nö cegaincoo ince nïno näni ancoo waëmö näämentacoo baï impa.” 
Ayë Wengonguï anquedo botö ïmote angantapa. “Ïïmaï ante yewëmöe. ‘Wengonguï Codotedo monguingä ëëmë pö becedänimpa, ante wente engä në ponguïnäni näni toquinque.’ ” Tömengä ayë godömenque äninque, “Mänïnö Wengonguï nänö nö angaïnö impa,” ante angantapa. 
Ante äñongä botö tömengä önöwa ïnö ede weëninque tömengä ingante watapë apënecete ante ceyömote tömengä weetë, “Mänömaï cedämaï ïmäwe, angantapa. Botö önonque bitö baï Wengonguï ingante në cebo ïmopa. Ede bitö tönïñadäni Itota nänö apënegaïnö në ëñente cedäni baï botö adobaï Wengonguï ingante në cebo ïmopa cebii. Ede Wengonguinque ingante ede weëninque, Bitö Wengonguï Awënë ïmidö anguënë, ante apënee,” ante angantapa. Itota godö odömongä beyenque Wengonguï beyë në apënedäni ïñömö tömengä nänö apënegaïnö ante ëwocadinque apënedänipa. 
Botö ayë ayömote öönedë wi ënete baï bayö cabayo näämenta ëñacä a ongongä atabopa. Cabayo në të contacä mongente pongä ïñongante, Tömengä cöwë pönëninque në Ædemö Cedongä inte, Näwangä impa, ante në Apënegaingä ingampa, ante pemonte ingampa. Wëne wëne cedäni ïnänite tömengä nö apente ante pänongä ingampa. Ayë guëadö guëa cedinque tömengä në nö cedongä ingampa. 
Tömengä awinca gonga becodote baï ëmongä inte tömengä ocaboga pogantacoo encacä ingampa. Tömengäa ëmöwo yewëmonte ïï incete mänïwo tömenganque nänö ëñëwo impa. Wadäni edö cete ëñenguïnänii. 
Tömengä weocoo yacoo wepënë guipënente mongengampa. Tömengä ëmöwo ïñömö, Wengonguï nänö Angaïnö, ante pemonte ingampa. 
Öönedë ïñömö tontadoidi tömengä mïñë tee empote godänipa. Tömënäni nïno näni ancoo waëmö näämentacoo mongëninque cabayoidi näämenta ëñadäni yabe të contate mongente godänipa. 
Cabayoga në të contacä ïñömö wabeca näni quëwencabo wabeca näni quëwencabo ince waodäni ïnänite yaëmenca pancete ante äninque tömengä önönë ïnö yaëmë tipengaa waingamë engamë ënedinque yede tadete ongongantapa. Tömengä ïñömö në teiyë awënë tömengä nempo quëwënäni ïnänite aacä baï adobaï tömäme quëwënäni ïnänite, Ïïmaï ceedäni, ante aacecäimpa. Yowepë ante yowecoo näni pïnä pïnä gäwate ceincadedë pïnä pïnä gäwate baï cedinque cabayoga në të contacä Wengonguï enguï nänö angaïnö beyenque ïñömö tömënäni ïnänite pïinte pancecäimpa. Wengonguï adocanque Tömää në Cegaingä ingampa. 
Cabayoga në të contacä ïñömö weocoo yacooga adobaï tömengä önontiya ïï ëmöwo yewëmonte ëñacampa. “Ayë waodäni awënë odeyeidi ïñönänite tömengä Teiyë Awënë Odeye ïnongä ingampa. Tömengä ïñömö awënëidi tömänäni Awënë ïnongä ingampa,” ante pemonte ingampa. 
Ayë wacä Wengonguï anquedo nenque cencadëmö ïnö a ongongä atabopa. Tömengä öönedë gämënö në cewodäni tömänäni ïnänite yede ante aa pedinque, “Adoyömö godongämë pöedäni. Ede Wengonguï teiyë ëëmë ante pö cëedäni. 
Awënë odeyeidi ince tontado capitäöidi ince onguïñënäni tëï pïñënäni ince cabayoidi ince cabayocooga inte në të contate godäni ince ïïnäni tömänäni wënäni ate tömënäni baö cencete ante pöedäni. Waodäni awënë beyenque në cete quëwënäni ince në nämä cete quëwënäni ince awënëidi ince önönänique ince tömänäni baö pö cëedäni,” ante aa pecantapa. 
Ayë botö ayömö mönö guïñënongä tönö inguipoga awënë odeyeidi tönö tömënäni tontadoidi tönö adoyömö godongämë pöninque, Cabayoga në të contacä ingante ayë tömengä tontadoidi ïnänite mönö guëadö guëa cecëimpa, ante cedäni atabopa. 
Incete guëadö guëa ceyönänite tömënäni näëmë mönö guïñënongä ingante bei ongöninque, Wengonguï beyë në apënebo, ante në babe äningä ingante adobaï bei ongönänitapa. Në babe änongä ïñömö mönö guïñënongä beyenque mä pönï cecä ïnongäimpa. Ïninque mönö guïñënongä tömengä nänö yewëmöï në yewëmöïnäni ïñömö tömengä nänö ëmönö baï näni badöninca gäänë ede weëninque në apënedäni inte tömënäni në babe änongä nänö mä cedö adinque guïñente wedinque oda cedönänipa. Ïninque mönö guïñënongä tönö në babe änongä ayë mïïna quëwëñönate atopode näni änontibe gonga baï näni becodotibe cencadëmë wido cedänitapa. 
Tömëna mïñë pönäni ïnänite guiquënë cabayoga në të contacä tömengä önönë ïnö yaëmenca yede tadete ongöninque do wënongä wënänitapa. Ïninque në cewodäni baö ade cënänique tömänäni në wënïnäni baö tömo pönï cëwënönäni ïnänitapa. 
﻿Wengonguï anquedo wacä ïñömö tadömengadenguipo ontatodemö wi ënequï tönö ñänömencaïmë ñënëmë önönempo nëengä inte öönedë ïnö ta weengä atabopa. 
Ta weëninque tömengä dadagöö ingante bei ongöninque tömengä nänö mïido wadepo ganca ñä ceyente ongonguinque ante ñä ceyengantapa. Mäningä dadagöö wëënëñedë tente në ingaingä inte wëne awënë Tatäna ingacäimpa. 
Mäningä ingante ñä ceyëninque tadömengadenguipodë wido cedinque ontatodemö wi ënequï inte tee mönedinque tömengä deca ontatodemö edemö tee moncacantapa. Waodäni wabeca näni quëwencabo ayë wabeca näni quëwencabo ïñönänite tömengä, Oda cete gocedänimpa, ante mïido wadepo ganca cedämaï incecäimpa, ante Wengonguï anquedo dadagöö ingante wido cecantapa. Mänimpodepo ïinque ba ate tömengä ingante, Wante ïñö ñimpo cete goquingä, ante ñimpo cecä gocecäimpa. 
Ayë awënëidi të contaimpacoo botö atabopa. Wengonguï Awënë godö angä beyenque awënëidi badinque apente ante në änäni badïnäni inte mänimpaa të contadäni ïnänitapa. Ayë Itota ingante ante apënedinque Wengonguï nänö angaïnö ante apënedäni beyenque tömënäni ïnänite wangö tamencadäni wengadänimpa. Wangö tamencadäni wengaïnäni näni önöwocaidi botö ñöwo atabopa. Mänïnäni ïñömö mönö guïñënongä ayë pöningä ingante adinque, Bitö Wengonguï Awënë baï ïmidö anguënë, ante apënedämaï inte ayë tömengä nänö ëmönö baï näni badöninca gäänë ede weente apënedämaï ingadänimpa. Ayë tömënäni näni önönemö ïnö näni önompo ïnö mönö guïñënongä ayë pöningä nänö yewëmöï yewëmönämaï ingadänimpa. Adodäni ñäni ömëmöninque adoque mïido wadepo ganca Itota Codito tönö godongämë aadänitapa. 
Mänïnäni täno ñäni ömëmönäni incete wadäni guiquënë në wengaïnäni ince mïido wadepo ïinque go ate ñäni ömëmoncedänimpa. 
Täno ñäni ömëmönäni ïñömö në teiyë waëmö ïnäni inte näni toquinque. Ede wadäni në wengaïnäni mempoga ganca näni wenguïmämo ïñonte mänïnäni ïñömö wënämaï incedänimpa. Weetë, Wengonguï quï, ante në godönäni baï tömënäni adobaï, Wengonguï beyë, ante ayë, Itota Codito beyë, ante cecedänimpa. Ayë mïido wadepo ïñonte Itota Codito tönö godongämë aacedänimpa. 
Tadömengadenguipodë tömengä nänö tee mönecönë ñä ceyente quëwënongä ïñongante Tatäna ingante mïido wadepo ïinque go ate ñï ceyënäni ta gocecäimpa. 
Ta godinque tömengä inguipoga ëmatë go ëmatë go godinque Gogobe näni äme ganca go Mäogobe näni äme ganca gocecäimpa. Inguipoga tömäo godinque tömengä, Wabeca näni quëwencabo ayë wabeca näni quëwencabo näni oda cete goquïmämo ante cedinque tömënäni ïnänite, Mönö guëadö guëa cequinque gocëimpa, ante, Adoyömö godongämë pöedäni, ante ancecäimpa. Æpodänidö ïnänii, ante tömënäni epë wedeca ëmönai baï teiyënäni inguïnänidö anguënë. 
Mänïnäni bogëne tömäo godäni baï tömënäni adobaï inguipoga tömäo gocedänimpa. Wengonguï nänö waadete quëwëñömö tömengä quïnäni quëwëñömö godämë gocedänimpa. Goyönäni öönedë ïnö gonga becodote gao weëñonte gonte wencedänimpa. 
Ayë wëne tömënäni ïnänite, Oda cete gocedänimpa, ante në cegaingä ingante Wengonguï bei ongonte atopode näni änontibe gonga baï näni becodotibe cencadëmë wido cececäimpa. Ede mönö guïñënongä tönö, Wengonguï beyë në apënebo, ante në babe äningä tönö tömëna dobe mänïñömö wido cete ingadaimpa. Ïninque mänïnäni itedë woyowotë mänïñömö quëwente cöwë wantepiyë näni wewenguïmämo ingëimpa. 
Ayë awënë të contaimpa ñënempa näämentapa adinque botö mänimpaa në të contacä ingä adobaï atabopa. Inguipoga tönö ööne iñömö tömengä ingante ate baï cedinque wodii godinque näna ongöñömö ede edömë gote de änimpa. 
Ayë në wengaïnäni tömänäni awënëidi ince önönänique ince mänimpa gäänë a ongönäni atabopa. A ongöñönäni mincayontacoo wataa wataa wi empote ongoncoopa. Ayë mincayonta wataa Wengonguï, Quëwenguinta, ante tömengä yewëmongaintaa wi empote acantapa. Mänïï mincayontacoo ïñömö, Në wengaïnäni tömänäni ebänö cegaïnäni ïnänii, ante Wengonguï mänintacoo nänö yewëmongaïnö ante wataa wataa tömanta adinque në wengaïnäni näni cegaï ganca, ante tömënäni ïnänite adoganca apente ante pangantapa. 
Ayë epentibe cencadëmë do wengaïnäni weetë ta pönänitapa. Æ̈mëwo wengaïnäni ince ta pönänitapa. Tömënäni näni wente ongöñömö në ongongaïnäni inte wade ta pönänitapa. Ta pönäni ate, Æbänö cegaïnäni ïnänii, ante adinque Wengonguï adocanque adocanque nänö cegaï ganca, ante tömengä ingante adoganca apente ante pangantapa. 
Mänïñedë ganca ayë baganca wënämaï quëwencedänimpa, ante ayë, Wengaïnäni näni ongöñömö adobaï de bacëimpa, ante cedinque mönö Awënë wengaïnäni ëmëwo näni wengaïmämo tönö näni wente ongöñömö epentibe gonga baï näni becodotibe cencadëmë wido cecantapa. Mänintibe mempoga ganca ëmëwo näni wenguïmämo baï impa. 
Wengonguï, Quëwenguinta, ante nänö yewëmongaintaa adinque, Æcänö ëmöwo mänintaa yewëmönämaï ï, ante adinque në yewëmönämaï ingaïnäni ïnänite mänintibe cencadëmë wido cecantapa. 
﻿Ayë ööne mïïöne inguipoga mïinguipo atabopa. Ede ööne picëöne inguipoga picenguipo de ïinque batimpa. Ayë epentibe adobaï de änimpa. 
Ayë godömenque botö ayömote Wengonguï nänö teiyë waëmö quëwëñömö mïï Eedotadëë näni äñömö öönedë ïnö ta weë atabopa. Onquiyengä në monce cecä ïñömö, Botö nänöogengä inguingä waa acecäimpa, ante waëmö weocoo në mongengä baï ïï quëwëñömö adobaï waëmö pönï ëmö inte ta weë atabopa. 
Ayë Awënë të contaimpa ïnö tedepämo yede ä ëñentabopa. “Ñöwo Wengonguï nänö owoquincö waodäni weca ongö ïninque tömengä tömënäni tönö quëwenguingä ingampa. Tömënäni tömengä guiidënäni bacedänimpa. Ayë Wengonguï ince, Botö tömëmo mïnitö Wengonguïmo inceboimpa, ante tömënäni weca ongoncecäimpa. 
Tömënäni wëñapë tamonte wedï tömämë Wengonguï wade cemoncecäimpa. Mänïñedë ëmëwo mönö wënïmämo ince mönö wewënïmämo ince Ca ca mönö wedïmämo ince nantate mönö wedïmämo ince tömää mänïmämo de angëimpa. Ede wëënëñedë ïnïmämo ince ïinque batimpa,” angantapa. 
Ayë Awënë të contaimpaa në të contacä ïïmaï angantapa. “Tömää ïnïmämo botö ñöwo mïï ceceboimpa,” angantapa. Ayë, “Mänömaïnö ante botö änïnö ede nö pönï ïï ïninque mänïnö ante wede pönengëimpa. Mänömaï beyë bitö ïïmaï ante yewëmöe,” angantapa. 
Ayë tömengä weetë botö ïmote ïïmaï äninque, “Dobe ïinque batimpa. Botö Tänobo ingaïmo inte Tömämo inguïmo ïmopa. Wëënëñedë tömää në Badongaïmo inte tömää në Ïinque Cebo inceboimpa. Ede në gëwënäni, Æpë beïnëmönipa, ante në änäni ïnänite botö epë tapë quëwenguïmë önonque godömo becedänimpa. 
Tëï ëmonte në gänä cedäni ïnänite botö mänincoo botö në godonguincoo godömo encedänimpa. Ayë botö ince tömënäni Wengonguïmo inceboimpa. Tömënäni weetë botö wëñënäni bacedänimpa. 
Weetë guïñente awedö, ante në änäni tönö në pönënämaï ïnäni guiquënë, në wïwa cedäni tönö wacä ingante në wënönäni guiquënë, në towente quëwënäni tönö idöidi në ïnäni guiquënë, Wengonguï impa, ante näni badöninca gäänë ede weëninque në apënedäni tönö në babe änäni tömänäni guiquënë, mänïnäni ïñönänite atopode näni änontibe gonga baï näni becodotibe ince tömënäni näni wecöñömö bacëimpa. Mänïï näni wenguïmämo ïñömö mempoga ganca näni ëmëwo wenguïmämo impa,” angantapa. 
Wengonguï anquedoidi önompo ëmempoque go mëa ganca ïnäni önompo ëmempoque go mëa ganca owetacoo waodäni ïinque näni wewenguïmämocoo eyede engate intacoo në nëënäni ïñönänite adocanque botö weca pöninque, “Pöe,” angantapa. “Wengonguï Codotedo nänöogengä në baquingä në monguingä ïñongante botö bitö ïmite odömömo acebiimpa,” angantapa. 
Ayë Wengonguï Önöwoca ince botö ïmote bei ongonte baï ceyongante botö wïïmonte baï ïïmaï atabopa. Wengonguï anquedo botö ïmote ö ente mäo onquiyaboga tecedeca pönï cönongä ongonte ayömo Wengonguï teiyë waëmö nänö quëwëñömö Eedotadëë näni äñömö öönedë ïnö ta weëñonte tömengä botö ïmote odömongä atabopa. 
Mänïï quëwëñömö Wengonguï ñäö ëmönongä baï apäitimpa. Ayë dica aatapeca näni anca ëmö baï awocawenta baï waëmonca ïnimpa. Waodäni näni nanguï godonte ëninca baï ñäö apäite baï Eedotadëë ïnimpa. 
Mänïï quëwëñömö godämë tëïmö wee cedï ënöwëmö ongönimpa. Ayë wee cedï odemoncoo ïñömö önompo tipempoga go mënemonga wee cedïnemö ïnimpa. Önompo tipempoga go mëa ganca wee cedïnemö ince wayömö adodemonque Wengonguï anquedo adocanque a ongöñongä wayömö adodemonque Wengonguï anquedo a ongöñongante anquedoidi önompo tipempoga go mëa ganca ongönänitapa. Mänïnemö önompo tipempoga go mënemonga odemoncooga idegoidi näni cabo tipempoga go mencabodäniya ïñönänite tömënäni ëmöwocoo yewëmonte ïnimpa. Wayömö odemonga adocaboque ëmöwo wayömö odemonga adocaboque ëmöwo yewëmonte ïnimpa. 
Nenque tamönö ïnö mëa go adoque odemö ïnimpa. Nenque weidö ïnö mëa go adoque odemö ïnimpa. Betamonca ïnö mëa go adoque odemö ïnimpa. Adobaï ëmatë ïnö mëa go adoque odemö ïnimpa. 
Mänïï quëwëñömö wënömëneca mënonte wee cequï, ante näni ñönönincacoo ïñömö önompo tipempoga go mencaa ïnimpa. Mänincacoo önompo tipempoga go mencaa ince Wengonguï Codotedo nänö da godongaïnäni önompo tipempoga go mënaa ïnäni tömënäni ëmöwo ince adocanque ëmöwo wacaa adocanque ëmöwo wacaa yewëmonte ëñacaimpa. 
Wengonguï anquedo botö ïmote në apënedingä ïñömö tee manguimpa oodo inte badöimpa në nëengä atabopa. Mänïï quëwëñömö tee mancete ante mänïï wee cedïnemoncoo adobaï tee mancete ante mänïï wee cedï adobaï tee mancete ante tömengä tee manguimpa nëengantapa. 
Mänïï quëwëñömö ëmatë adoganca ëmatë adoganca mënonte ïnimpa. Doyë ïnö betamonca ïnö adoganca ïnimpa. Tömengä mänïï quëwëñömö tee manguimpa inte tee mante doyë ïnö ënöwëmö ïnö doo mïido dootiento quidömetodo ganca ïnimpa. Ayë betamonca ïñömö adobaï doo mïido dootiento quidömetodo ganca ï atabopa. 
Wengonguï anquedo waodäni näni tee mänö baï tee mangä ayongä mänïï quëwëñömö wee cedï tëïnebo ïnö tetenta i coatodo mëetodo ganca ïnimpa. 
Mänïï wee cedï aatapeca näni änonca inte mënönï impa. Mänïï quëwëñömö guiquënë oodo inte awocawenta baï waëmö inte mënönï impa. 
Mänïï quëwëñömö wënömëneca mënonte wee cequï, ante ñönönincacoo ïñömö, Waëmö ëmongëimpa, ante tömënäni quincacoo näni nanguï godonte ënincacoo ente mämö ñönönincacooga bewodö bewodö cedänitapa. Tänoca ñönöninca aatapeca näni anca ïnimpa. Waca ñönöninca guiquënë tapidoca näni anca ïnimpa. Waca ñönöninca guiquënë aagataca näni anca ïnimpa. Waca ñönöninca guiquënë etemënaotaca näni anca ïnimpa. 
Waca ñönöninca guiquënë oöninteca näni anca ïnimpa. Waca ñönöninca guiquënë codönadïnaca näni anca ïnimpa. Waca ñönöninca guiquënë coditooditoca näni anca ïnimpa. Waca ñönöninca guiquënë bedidoca näni anca ïnimpa. Waca ñönöninca guiquënë topatioca näni anca ïnimpa. Waca ñönöninca guiquënë coditopadataca näni anca ïnimpa. Waca ñönöninca guiquënë aatintoca näni anca ïnimpa. Waca tömanca guiquënë ämatitaca näni anca ïnimpa. Mänimpoca ïnimpa. 
Mänïï wee cedïnemö ïñömö önompo tipempoga go mënemonga ïñömö pededamö näni ämö önompo tipempoga go mëmonga inte mënonte ïnimpa. Wee cedïnemö ince wee cedïnemö ince pededamö adomonque adomonque inte mënönïnemö ïnimpa. Mänïï quëwëñömö taadö ñënënö godö oodo inte mënöwate taadö awocawenta baï waëmö ïnimpa. 
Mönö Wengonguï Awënë adocanque Tömää në Cegaingä tönö Wengonguï Codotedo tönö mänïñömö cöwë ongöna ïninque godongämë quëwënäni guiquënë, Mönö Wengonguï oncönë guiicëimpa, ante quïnante anguïnänii. Ede Wengonguï teiyë waëmö oncö mänïñömö de ä atabopa. 
Wengonguï në ñäö baï ëmönongä inte ñäö apäiquingä baï ïnongäimpa. Ayë Wengonguï Codotedo ïñömö näni tï wodönoincade baï ï ïninque mänïï quëwëñömö ïñömö nenque ince apäicä ince quïnante godömenque ñäö apäiquïï. 
Wabeca näni quëwencabo ayë wabeca näni quëwencabo ïnänite Wengonguï engä beyenque në quëwënäni inte mänïnänique mänïï ñäö apäiyömö cegoncedänimpa. Adobaï inguipoga awënë odeyeidi waëmoncoo näni ëadincoo mänïñömö ente poncedänimpa. 
Mänïï quëwëñömö woyowotë ïnämaï ingëimpa. Ïninque mänïñömö wee cedïnemoncoo ïïmö ïñö ïïmö ïñö ïñonte cöwë tee mönedämaï ingëimpa. 
Wabeca näni quëwencabo ayë wabeca näni quëwencabo ince tömënäni waëmoncoo näni ëadincoo mänïñömö ente poncedänimpa. Mänïï quëwëñömö waa quëwëñömö impa, ante waa ate apënecedänimpa. 
Quïëmë wëne wëne ï mänïñömö cöwë guiidämaï ingëimpa. Në wïwa cedäni ince në babe änäni ince mänïï quëwëñömö guiidämaï inguïnänidö anguënë. Weetë Wengonguï Codotedo, Quëwenguintaa, ante nänö yewëmöintaa në yewëmönäni guiquënë tömënänique guiicedänimpa. 
﻿Ayë Wengonguï anquedo botö ïmote önö quëwenguïmë odömongä atabopa. Mänïmë awocawenta baï waëmömë impa. Wengonguï tönö Wengonguï Codotedo näna aace të contaimpa ïnö tapempa. 
Mänïñömö tadinque mänïï quëwëñömö taadö ñënënö godö teceguedë ïnö ta gopempa. Mänïnö ëmë wedeca ince ïmë wedeca ince awë quëwenguïwë pewë atabopa. Mänïwë ïñömö tömenca wacä apäicä ïñonte wacä apäicä ïñonte incapa. Ïninque adoque wadepo ïñedë önompo tipempoga go mëa ganca mänimpoga mänïwë incayedë impa. Wabeca näni quëwencabo ayë wabeca näni quëwencabo ince mänïmeca quëwënäni tömänäni mänïwë öñabocoo beyë gance bacedänimpa, ante ëñabocoopa. 
Wengonguï pante nänö angaïnö beyenque quincoomë wëne wëne bagatïï mänïnö mänïñedë de angëimpa. Wengonguï tönö Wengonguï Codotedo näna aace të contaimpa mänïï quëwëñömö më ongoncepaimpa. Tömengä ingante në cedönäni ïñömö tömengä ingante watapë apënedinque tömengä ingante cecedänimpa. 
Tömengä awinca acedänimpa. Ayë tömengä ëmöwo tömënäni önönemö ïnö yewëmonte incedänimpa. 
Mänïñömö woyowotë ïnämaï ingëimpa. Ede mänïñömö quëwënäni beyë Wengonguï Awënë në ñäö ëmönongä inte apäiquingä ïnongampa. Ïninque nenque ñäö apäidö ince tï wodönoincade ënënö ince quïnante ayë apäiquïï. Ayë mänïñömö quëwënäni adodäni cöwë wantepiyë aacedänimpa. 
Ayë Wengonguï anquedo botö ïmote apënedinque, “Mänïnö bitö ëñënö nö pönï ï ïninque mänïnö ante wede pönengëimpa. Wengonguï beyë në apënedönäni tömengä Önöwoca ingante ëwocadinque apënedänipa. Tömënäni näni në ëwocadongä Wengonguï Awënë ïñömö tömengä anquedo ingante apënedinque, Bitö botö ïmote në cedönäni weca godinque, Æbänö oo pönï baquimpa, ante odömömi acedänimpa, ante da pönongä pongantapa,” ante botö ïmote apënecantapa. 
Itota Codito, “Aedäni. Botö oo ocë ëmente ponguïmo ïmopa. Ïï mincayontaa Wengonguï beyë apënedinque näni yewëmonte angaïnö ante në ëñente cedäni ïñömö näni toquinque,” ante apënecantapa. 
Botö Wäömo ïnömo ïmopa. Mänïnö Wengonguï anquedo nänö änïnö ante në ëñënïmo inte botö mänïï tömengä nänö odömönïnö ante në adïmo ïnömo ïmopa. Wengonguï anquedo angä ëñëninque ayë odömongä adinque botö në odömöningä önöwa ïnö ede weente tömengä ingante watapë apënecete ante cetabopa. 
Ceyömote tömengä weetë, “Mänömaï cedämaï ïmäwe, angantapa. Botö önonque bitö baï Wengonguï ingante në cebo ïmopa. Ayë bitö tönïñadäni Wengonguï beyë në apënedönäni tönö ïï yewëmöintaa näni angaïnö ante në ëñente cedäni tönö botö tömënäni baï adobaï Wengonguï ingante në cebo ïmopa cebii. Ede Wengonguinque ingante ede weëninque, Bitö Wengonguï Awënë adobique ïmidö anguënë, ante apënee,” angantapa. 
Wengonguï anquedo godömenque botö ïmote ïïmaï angantapa. “Ede mänömaï baquïöne oo pönï ingëimpa cebii. Ïï yewëmöintaa Wengonguï beyë apënedinque näni angaïnö ante bitö wë wodönämaï inte do apënee. 
Në wëne wëne cedönäni ïnänite ee abi godömenque wëne wëne cecedänimpa. Tömënäni näni pönënö wentamö baï në entawënäni ïnänite ee abi godömenque näni pönënö wentamö baï entawencedänimpa. Në nö cedäni ïnänite ee abi godömenque nö cete quëwencedänimpa. Në teiyë waëmö entawënäni ïnänite ee abi godömenque teiyë waëmö entawencedänimpa.” 
Itota Codito, “Aedäni. Botö oo ocë ëmente ponguïmo ïmopa. Ocë ëmente pöninque botö tömëmo godömo näni enguincoo, ante nëente ponguïmo ïmopa. Tömänäni ebänö cedänii, ante adinque botö tömënäni näni cegaï ganca ante adoganca godömo encedänimpa. 
Botö Tänobo ingaïmo inte Tömämo inguïmo ïmopa. Tömää badönämaï ïñedë botö Do Quëwengaïmo ïmopa. Ayë tömää ïinque bayedë ince botö Ayë Pönï në Quëwëmo inceboimpa. Wëënëñedë tömää në Badongaïmo inte tömää në Ïinque Cebo inceboimpa.” 
Weocoo yamonte baï mïmönë në mënongate ïnäni ïñömö tömënäni näni toquinque ede mänïï quëwëñömö wee cedïnemö ïñömö go guiiquïnäni ïnänipa. Go guiidinque tömënäni quëwenguïwë quëwenguinca bequïnäni ïnänipa. 
Wïwa cedäni guiquënë mänïï quëwëñömö yabeque ïñömö ongonte wequïnäni ïnänipa. Idöidi në ïnäni, në towente quëwënäni, wacä ingante në wënönäni yabeque ongönänipa. Wengonguï impa, ante näni badöninca gäänë ede weëninque në apënedäni, në babe änäni tönö, Babe äïnëmönipa, ante në änäni tönö tömënäni tömänäni mänïï quëwëñömö yabeque ïñömö quëwenguïnäni ïnänipa. 
“Botö Itotabo ingaïmo ïmopa. Mänïnö botö angaïnö ante nö impa, ante botö ïmote godongämë näni pönencabodäni tömänäni ïnänite apënecä ëñencedänimpa, ante cedinque botö do botö anquedo ingante mïnitö weca da pönömo pongantapa. Botö docä Awënë Dabii nänö Wëmencoo ingaïmo inte adobaï nänö Pëïmo ïnömo ïmopa. Botö wadaamö baï ñäö bayö apäimö baï ïmopa.” 
Wengonguï Teiyë Waëmö Önöwoca tönö Wengonguï Codotedo nänöogengä näni änongä, “Pöedäni,” änapa. Äñöna tömënäni tömëna ïnate në ëñënäni inte adobaï, “Pöedäni,” ancedänimpa, ämopa. Në gëwente ïnäni tömänäni pö becedänimpa, ämopa. Në beïnënäni ïñönänite, Mïnitö quëwenguïmë, ante önonque pönonguïmë ince pö ente becemïnimpa, ante ämopa. 
Ïï yewëmöintaa Wengonguï beyë në apënedäni näni angaïnö ante në ëñënäni tömänäni ïnänite, Ee aedäni, botö wee ämopa. Ede mänïnö näni angaïnö ante godömenque wadö änäni ïnänite Wengonguï pancecäimpa. Ïï yewëmöintaa quïëmë näni pante wewenguincoo, ante yewëmonte adinque Wengonguï në wadö änäni ïnänite mänincoo baï godömenque pancecäimpa. 
Ayë ïï yewëmöintaa Wengonguï beyë në apënedäni näni angaïnö ince pancadea ëninque në wëä godonte baï cedäni ïnänite Wengonguï quëwenguïwë quëwenguinca godönämaï incecäimpa. Tömengä adobaï, Botö teiyë waëmö quëwëñömö mänïñömö guiidämaï incemïnimpa, ante ancecäimpa. Mänïï quëwenguïwë ante mänïï quëwëñömö ante ïï yewëmöintaa yewëmonte impa. 
Mänïnö ante, Nö impa, ante në apënecä ïñömö tömengä ïñömö, “Ao, botö oo ocë ëmente ponguïmo ïmopa,” angantapa. Äñongante botö, Mänömaï baquïnö anguënë, ante, Amëë, äninque, Awënë Itota pöe, ämopa. 
Awënë Itota Wengonguï nänö guiidënäni ïnänite waadete godö cececäimpa. Mänömaï baquïnö anguënë, ante botö, Amëë, ante mäninque ämopa.
